Česť

Fíra[1] Juro Cúdor už ani sám nevie , ktorý mesiac trávi na talianskom fronte v zákopoch . Bol to sprostý život . Nemal si nikdy pokoja : či Taliani trepali na ľudí bez všetkého poriadku , či ťa naháňali po strážach , prieskumoch . Prisámbohu , len a len ten rum držal dušu v človekovi . Rum a pomyslenie , že príde i ten čas , keď sa predsa navrátiš k svojej Zuzke . Keď si pán fíra Juro Cúdor pomyslel na Zuzku , rozohrialo sa mu srdce a — eh , radšej ani nespomínať ! Darmo je , veľmi hodná osôbka bola tá Zuzka : urastená , pevná , oberučná ! Tisíc hrmených , a človek musí tu postiť , alebo konské kosti obhrýzať , keď by sa mohol so Zuzkou zabávať . Juro pravda nikdy nemyslel na Zuzkinu dušu , — čert tam človeka po duši — ale vždy len na jej telesnú schránku , na tie červené líca , juj , a tie falošné oči ! Ako tie vedeli na človeka pozerať ! Fíra Juro Cúdor by bol bez milosti všetkých kráľov a cisárov zrezal , lebo len tí zdržiavali statočného občana od konania svojej poctivej práce a povinnosti .

Jedného dňa dostal pán fíra kartu . Z domu , vlastne z jeho dediny prišiel ten posol nešťastia — a či šťastia ? Karta nebola podpísaná . Juro si pomyslel : „Ký diabol ti to vypisuje ?“ I čítal : „Juro , vieš , že som ti dobrý priateľ a kamarát a preto ťa pozdravujem na stokrát a preto ti aj to dávam na známosť , že sa tvoja Zuza s Rusom od farára vláči a že jej už preto aj to dieťa umrelo . Včera ho otvárali lekári z Ružomberka , aj ten sprostý Roznštajn , vieš , čo sme ho vtedy na Diete vyvalili , bol s nimi .“

Juro si pomyslel : „Nuž ľaľa , veď mi to Jano Konšierovie píše . Ty trúp , to si sa mohol i podpísať .“

Potom čítal ďalej : „Zuze neurobili nič , lebo vraj dieťa umrelo na katár . Pozdravujem ťa na stokrát . A Mišovi tá kobyla , čo od teba kúpil , zdochla . Povedal , že radšej mohla tvoja mať , lebo jej vraj ona počarila ; keď ju od teba šikoval , vyliala za ňou oplatky zo šechtára . Tu niet nič nové . Aj tetka aj Ondro ťa pozdravujú . Radšej nenapíšem , že ti túto kartu ja píšem , aby si sa na mňa nehneval . Tvoj dobre prajúci priateľ a kamarát .“

Pán fíra diabolsky zastobohoval , keď prečítal kartu . I Taliani , i králi , všetko mu vyfúklo z hlavy a len Zuza a vojačisko mu tancovali v nej ten najdivší odzemok . Juj , v zuboch by ju bol roztrhal a toho , toho … , no toho on naučí ! Črevá mu vypustí , tie jeho mizerné čreviská , a hrtan mu prepára ! Len čo stihol , šiel sa hlásiť k pánu kapitánovi o urlaub domov .

Pán kapitán prečítal kartu , mrdol fúzom a dal Jurajovi dvojtýždennú dovolenku s prísnym poznamenaním , že je jeho povinnosťou to vojačisko zmárniť (aby si dobre zapamätal : zmárniť) , lebo jeden cisársko-kráľovský vojak , a k tomu fíra , také pohanenie svojej rodinnej cti od takého skaderuka-skadenoha trpieť nesmie . Fíra salutoval a hlásil : — K službám , pán kapitán !

Kapitán mu kývol rukou , zamrmlúc : — Hja , hja , diese Weiber ![2] — a pomyslel si na pani Amáliu Weitfelderovú , pri ktorej on hral úlohu Rusa , i zjavili sa mu jej vyprobované vnady pred duševnými očami . — Der Teufel soll das Ganze holen ,[3] — zamrmlal , vydýchnuc si túžobne . Že koho má diabol vziať , to si len pomyslel , lebo nechcel spáchať ani vlastizradu , ale ani uraziť majestát .

Tretí deň za rána bol fíra Juro Cúdor na stanici v mestečku , neďaleko ktorého ležala jeho rodná dedina . Ležala učupená medzi horami , potôčik tiekol cez ňu a lipy , jasene pokrývali striešky jej chalúp , nad ktorými sa ako kohúty medzi kurami vypínali na vŕšku kostol a fara . Na stanici zazrel Juro niekoľkých ošarpaných Rusov , premeral ich očami a zaškrípuc zubami zamrmlal : — No počkajte , vy lotri ! — Ohmatal si bajonet pri boku , či ho má naporúdzi , keď príde na vypúšťanie tých čriev . Bol v poriadku . Hodil ruksak na chrbát a pobral sa do mesta , hľadiac na celý svet ako na vrahov . Darmo je , keď je človek v takom rozpoložení ducha , nemôže pozerať na každého ako dievča na husára .

Zišiel sa so známymi ; každému dal na vedomie , že prišiel domov toho vojaka zabiť . Starý Juráška , prísažný z jeho dediny , potískajúc nechtom palca lopúch (tabaku nebolo , sto striel mu do matere !) v zapekačke , poznamenal : — Veru tak , synku , veru tak , len po ňom . Mne ten oplan prasa prešiel , cvála na tých koňoch ako šialený .

— Zajtra ho môžete zahrabať ako psa ! Strýko , hej , nejednému som už urobil smrť , nejednému !

Juráška sa v nedorozumení díval na Jura . — Akože , veď sme my to prasa už zjedli . Ahá , ahá , už viem , — ty toho vojaka myslíš . No dobre .

Prišiel do mestečka a stretol na rínku práve pána farára . („No , ten mi práve podbehol ,“ myslel si .)

— Pochválen , pán farár , — salutoval strmo staršiemu , okrúhlemu pánu farárovi , ktorého milá červená tvár sa zamračila , keď zazrel pána fíru .

— Naveky , naveky , rogo , hm , a čo ty tu robíš , hej , kedy si prišiel , hej ? — pýtal sa pán farár .

— Prišiel som domov poriadky robiť . Z toho bude smrť , možno i dve , lebo jeden vojak nedá na svoju česť pľuhaviť . Ja mám právo všetko robiť .

— No len nebuď taký ukrutný , hej . To nekresťanské pokračovanie , hej . Pobiť , pobiť ! Človek krehká nádoba a pre trocha slabosti mordovať , kto to slýchal . Pán boh nad nami a peklo , synáčku , pod nami , hej . A zakúrené , synáčku , zakúrené , hej . No-no , ideš domov ? Vezmem ťa , ak chceš .

— A kedy idete , pán farár ? Lebo mne je náhlo .

— Už , už idem .

Vtom napadlo pánu farárovi , že v svojej dobrodušnosti zle urobí , keď berie Jura so sebou . Veď práve jeho kočiš je tým vinníkom . Per amorem ,[4] čo to bude . Ale zase si pomyslel , že bude lepšie , keď sa tí dvaja v jeho prítomnosti zídu po prvý raz .

Na rínku stála pekná vysoká brička s veľkými , pekne ošírovanými koňmi a na nej sedel Ivan Nikiforovič . Mal čiapku na uchu a cigaretu v ústach . Bolo to chlapisko ako hora , hruď mal ako sud a ručiská ako lopaty .

Pán fíra Jurko Cúdor sa opýtal pána farára , že či je to „ten“ .

Pán farár sa v rozčúlení prezradil .

— Ten Rus , rogo ? To je môj Rus , hej . Veľmi poriadny človek . — Potom doložil , keď zazrel ako noc zamračenú tvár Jurovu : — Ivan , pána fíru Juraja Cúdora vezmeme so sebou . Sadne si k tebe .

Ivan sa priateľsky usmial ako na milú rodinu , takže sa mu v ústach zablysklo všetkých tridsaťdva zubov .

— A charašo , charašo , — i poťapkal ponúkajúc svojou rukou-lopatou sedisko popri sebe .

Pán farár tiež ukázal Jurajovi miesto popri Rusovi a on si sadol do bričky . Pán fíra chvíľku rozmýšľal , či si má sadnúť , či nie . Ale prečo by si nesadol ? Čože bude teperiť ten ťažký ruksak päť kilometrov , keď sa môže odviezť ? I vyskočil na vozík a uvelebil sa . Ivan i Juro sa úkosom dívali jeden na druhého .

Ivan riekol : — Chceš cigaretu ?

Juro zabručal čosi ako : — Ja ti dám cigaretu , ty zbojník , len počkaj ! — Potom rozmýšľal , či by mu nemal tie črevá už vypustiť ? Ale si pomyslel , že by sa za jedno pán farár veľmi namrzel , keby mu narobil takú ostudu a za druhé sedel mu od ruky . Pozrel sa i dolu z vozíka : sedel privysoko na vykoprcnutie sa z neho . Vedel , že len čo by siahol za bajonetom , Rus ho alebo chytí do rúk ako do kliešťov , alebo ho vyhodí z bričky ako trojročného chlapca , lebo oko nespúšťal z neho ten lotor . — Bojí sa ma ten zloduch , bojí , — hundral si sebavedome . — No veď len počkaj , veď ťa ja nájdem , oj , nájdem !

Prišli do dediny . Ivan zastavil vozík pred Jurovým domom . Juro zišiel , poďakoval sa pánu farárovi , vzal ruksak a zamračene pohrozil sa Ivanovi :

— Počkaj , s tebou sa ešte budem zhovárať , ty lotor ! — zavolal mu , keď už bol z dosahu jeho rúk . Ivan mu zase s priateľským úsmevom ukázal svojich tridsaťdva zubov , ktorými by bol mohol latovce hrýzť ako rezance . — Dobre , dobre , pán fíra , budeme sa zhovárať . — Ešte mu i salutoval a hnal ďalej .

Keď prišiel pán farár domov , prvá jeho vec bola vykonať to , čo cestou vyhútal . Napísal pánu slúžnemu list , aby Ivana Nikiforoviča Ďaďova odšantročil niekam z dediny , a síce na také miesto , kde by sa o ňom nikto nedozvedel . Potom zavolal Ivana , kázal mu zobrať svoje veci a dal mu list s naložením , aby cez háj prešiel s ním k pánu slúžnemu do mesta . Ivan sa zobral a odišiel . Viac o ňom nikto nikdy z dediny nečul . Zmizol , ako čo by ho čierna zem pohltila .

Pán fíra Juro Cúdor zastal pred svojím domom , zmeral ho nepriateľským okom , do tretice pred ním nápadne vypľul : fuj , fuj , fuj ! Hodil batoh na chrbát a odišiel k svojim rodičom . Otec , majúc veľké okuliare , práve plátal krpce , keď vošiel .

— Pochválen ! — riekol Juro , vojdúc do svetlice .

— Naveky ! Kdeže sa ty tu berieš , Juro ? — privítal ho otec bez každého rozčuľovania a podával mu ruku .

— Prišiel som . Stvárajú sa tu nezdoby , nuž idem poriadok robiť , — odsekol Juro príkro .

— No dobre , keď si prišiel , nuž si tu , ale poriadky tu už netreba robiť , tie urobil sám pán boh .

— Na také poriadky ja kýcham . Tie mi moju česť neobránia . A keď človek nemá cti , nuž nemá nič .

— A , synáčku , keby si len netáral . Čože je to už tá česť ? A ktože ti ju berie ? Tú si len ty sám opatríš . A či si kradol alebo zabíjal ?

— Musím toho zabiť , čo mi ženu zviedol ! Takého lotra , čo ma okradol o to najsvätejšie , nemôžem trpieť na zemi . Prekolem , zabijem ho , zabijem ! Viete ! Daromné sú všetky reči . Česť je česť ! — Juro zhodil batoh , odopäl bajonet a praštil ho o stôl .

Starý Cúdor sa zasmial . — To že je najsvätejšie , čo ti vzal ? Ty blázon , veď ti nič nevzal . Zuza je taká celá , ako bola . Tej veru neubudlo za mačný máčik .

Vtom vošla Jurova mater , staršia už osoba , utierajúc , si mokré ruky do zástery : — Juríčko , Juríčko , vítam ťa , dieťa moje , vítam ! Keď si len prišiel , nono , ako som rada ! — A oblapila ho a poťapkala po hlave , v duchu si však asi myslela : — Tiež ho teraz všetci čerti dovliekli .

Juro trpel oblapenie chladne ako stĺp . — Neviem , či budete mať veľkú radosť zo mňa , lebo idem robiť poriadok , a ten poriadok bude sssmrrrť ! — syčal cez zaťaté zuby .

Stará odvetila celkom chladnokrvne : — No , veď si už len urobíš , ako budeš chcieť . Ale aj by si si nezajedol trochu ? Ľaľa , tuto je slanina i kabáč , aj trochu borovičky , čo otec proti dýchavici užíva , hej , proti tej dýchavici . I trochu cesnaku mu vše hodím do nej . To mu poradil Jano Pavčakovie , ktorý tiež kašliava . — Mater potom obšírne rozpráva , ako kašliava Jano Pavčakovie .

Juro badal , že materinu reč treba pretrhnúť , lebo tá bude vykladať i do rána o kadečom , len nie o Zuze a jej hriechu .

— Mamo , mali ste radšej lepší pozor dávať na Zuzu !

Do starej akoby bol šidlom pichol . — Ale či som ja s ňou zosobášená ? A či je to moja dievka ? Veď má mater , mohla ju tá pod korytom držať . A potom , čože sa jej stalo ? Dajsamibože ! Neboj sa , celá ti je , ani kúsok z nej nechybí .

— Dieťa pán boh vzal , nuž všetko je tak , ako bolo , — podotkol starý . — Veru ti tej , synku , ani trošku neubudlo , taká je ako ruža , len sa jej tak tie okále blýskajú . A vieš : mladosť — pochabosť , kôň má štyri nohy , a predsa sa potkne . Keby si bol doma býval , teba by bola mala rada . Ale to je tak : ten sa škrabe , koho svrbí a sýty hladnému neverí … A ty , synku , s tvojím šarapatením nevykonáš nič , len nezdobu narobíš i sebe i druhým .

Juro už dožúval slaninu s kabáčom a zapíjal borovičkou , nuž sa trochu upokojil .

— Ale , ňaňo , to vy neviete . Darmo je : česť je česť a bez tej neobudeš . Pán kapitán mi rozkázal , aby som si urobil poriadok . A má pravdu . Veď čože je človek bez cti ?

— Ale kýho paroma je to tá tvoja česť ? Či si ňou poplátaš krpce alebo kúpiš za ňu borovičky ?

— Kúpiš-nekúpiš , ale ťa ľudia za nič nemajú , keď sa ti taká hanba stala a ty si neurobíš poriadok , — opakoval Juro stále svoje . Bolo vidieť na ňom , že je nie na čistom , čo je to vlastne tá česť .

— A ktože ťa tu v obci za nič nemá , keď si nič zlé neurobil a keď si dobrý gazda ? Zuza má dom a dve osminy a zo desať kusov rožného statku . Tú ti preto , že sa jej to prihodilo , nikto nemá za nič ? Dajsamibože , preto je ona súca osoba a viac sa jej to už nestane , najmä keď budeš aj ty doma .

— Ale je to predsa len mrzké od nej , že ma tak oklamala . Taká nehanebnica , fuj , fuj . Nech tam čo i hneď skape ! — rozčuľoval sa zase Juro .

— No-no-no , veď uvidíš , čo urobíš . Dve osminy sú dve osminy a zariadené gazdovstvo tiež po tri groše na jarmokoch nepredávajú .

— A veru , synku , aj Ilona Krpčiarová a Katra Gundžíková je tiež nie Panenka Mária a hľa , pekne nažívajú s mužmi . Ľaľa , i decká opatrujú a ani ich čert neberie . Len by si nemiatol toľko hlúpostí . Ale to ti na tej vojne hlavu poprekrúcali , — zafrflala stará a vyšla do pitvora , tresknúc dverami .

Juro trepal päsťou o stôl , ale už nie tak rozčúlene ako zo začiatku . Robil to viac z akejsi vzdorovitosti .

— A hovorte , čo chcete , ja to Zuze nedarujem ! To sa jej len tak neprepečie a toho vojaka prekolem , pre-ko-lem ! — I buchol päsťou pri každej slabike o stôl , že nôž i fľaša tancovali na ňom .

— Veru , pre takú vec človeka prekálať , je vec svedomia . A s tým vojakom si maj , synku , pokoj , lebo veru zle pochodíš . Toť kedysi pobil sa v krčme s mládencami . Ten ti , braček , pekne všetkých vyhádzal na jednu hŕbu pred krčmou . Mišo Paškovie ho chcel nožom pichnúť , nuž tomu tak stisol ruku , v ktorej držal nôž , že na raty reval a ruku štyri týždne ofukoval . Ja ti to len zato hovorím , aby si vedel .

— Ja sa ho nebojím , ja si s ním dám rady .

— No veď ja nič , — riekol starý a z namrzenosti vyglgol spodok borovičky .

Ale pri tom všetkom veľmi odľahlo Jurovi na druhý deň , keď sa dozvedel , že vojaka už v dedine nikde niet . Rozumie sa , že ho teraz už všade vyhľadával a pred každým vykladal , akým spôsobom ho zmárni . — Juj , nejedného som spálil , ale tento vytrpí za desiatich !

Zo dva dni nestalo sa nič . Len Juro zazrel Zuzku dva-tri razy na ulici . Stále sa motala po dedine a vždy bola taká vyfintená , akoby šla na veselie : pekné oplecká , čistá fertuška a čižmičky . Parom ju uchytil , veru bola hodná . Jura zakaždým , čo ju zazrel , bodlo do srdca , ale si myslel : „Toho sa ty odo mňa nedožiješ , aby som sa obzrel o teba , alebo sa ti prihovoril , radšej zdochnem .“ A ona , mršina , sa dívala naňho a usmievala sa mu . Už-už sa mu chcela prihovoriť , ale išli ulicou ľudia , nuž nechala to tak .

Len na tretí deň prišiel po Jura kamarát Jano Končierovie tak podvečer , aby si vraj šli vypiť .

Juro sa neodhadzoval , i šli . V krčme potom pri poháriku vína vyrukoval Jano , čo zmýšľa . Zuza ho poslala , aby došikoval Jura ta k nim dnes večer , lebo že ak nepríde a ona sa mu nevyspovedá a nevyplače , že nedožije rána .

Jurovi , len čo je pravda , ukrutne dobre padlo , že Zuza poslala poňho , ale o tom ani počuť nechcel , že by on tú osobu čo i len jedným okom pozrel . — Toho sa tá odo mňa nedočká , — uisťoval Jana .

Jano mu prisvedčil , že má svätú pravdu , ale žeby predsa len šiel . — Vieš , Juro , pravdu máš , hovoríš múdro a spravodlivo ako farár , a ja by som byť tebou tiež nešiel , nie , bohuprisám . Ale predsa len choď ! Už len pre ten grunt . A potom si pomyslí , že sa jej hádam bojíš , že ťa nasilu uloží alebo do postele alebo do kolísky a ubabuší ako dieťa .

Krútili obaja hlavou tak , krútili inak , a druhý liter sa míňal .

— Nuž predsa , Jano , povedz , čo myslíš ; ísť či neísť ?

— Nuž pravdaže poď . Ono síce zaslúžiš , aby ti každý do očí napľul , ale už musíš ísť .

Na základe takého nahovárania šli .

Bolo už celkom tma a v Zuzkinej izbe už horela lampa . Stôl bol pekne bielym obrusom prikrytý , na ňom bola hodná misa so šunkou a s krásne nakrájanou studenou teľacinou . Boli tam i taniere naplnené varenými vajcami a koláčmi . Víno a hriato pálené veruže tiež nechýbali . Zuzka nie nadarmo bola kedysi kuchárkou u pánov , tá veru vedela , čo a ako sa patrí . Veruže bolo milo a útulno v jej svetlici .

Pred dverami sa motali , ktorý má najprv vojsť .

— No len sa ber ! — zvolal Jano a posotil Jura napred seba do otvorených dvier .

— Juríčko môj drahý , keď si mi už len prišiel , ako sme ťa čakali ! — skočila mu stará bachratá Maňtošková na krk . — Zuzka si už išla oči vyplakať a srdce večite užvať , keď ťa videla a darmo striehla , či prídeš . Veď je ona nebožiatko nevinné ako to dnes narodené dieťatko , a ty , Juríčko , jej takto ukrutne ubližuješ . Čo si to len porobil , čo , dieťa moje ?

Juro vtom trochu drgol stále ho oblápajúcu starú vešticu , a tá ti — ale či by si si to bol len pomyslel , človeče — aká dlhá bola , taká sa vystrela na zem , klepnúc hlavou o podlahu , ako keby tĺkom buchol po dlážke . Zuzka , ktorá dosiaľ stála pri stole , fertušku mädlila medzi prstami , priskočila k materi a začala nariekať :

— Juj , mamičko , mamo , čože vám je ! Zabil ju , zabil ! Oj , beda , prebeda !

Juro stál ako oparený . — Nuž veď som jej nič neurobil , len som ju trochu odtisol od seba . Sama sa hodila na zem .

Tu Jano skočil naňho . — No , čo je mnoho , to je mnoho ! Hneď takým byť . Kto to kedy slýchal , veď si ty hotový Turek .

Zuzka drhla a šúchala mater po tvári . — Dajteže toho hriateho , čo jej vlejeme do úst .

Ochotný Jano skočil k stolu a v strachu , len v strachu sa pomýlil a nalial do pohára vína a ochutnal ho . — Hop , to je víno ! — A statočná duša vypila jedným dúškom nepravú medicínu . Potom nalial do pohára zo dve deci hriateho a pre istotu ho tiež ten svedomitý človek ochutnal , a to tak poriadne , že musel znovu dve deci namerať . Mľaskol jazykom .

— To je ona . A veru fajná , takú som ani v Taliansku nelízal .

Medzitým Juro skrúšene kľačal z jedného boku matere a díval sa ukradomky na Zuzku , ktorá vyčítavo , ale predsa ešte dosť milo hľadela naňho . Zuzka vzala pohár a liala jeho obsah dosť hladko do úst starej , ktorá , čo i zamdletá , krásne glgala pálenku . Keď bol pohár prázdny , otvorila oči , oblízala sa a vydýchla zhlboka : — Joj , kdeže som to , kde ? Ach , to si ty , Juríčko a ty , Zuzka ! No len keď vás spolu vidím . Zdvihnite ma , deti moje !

Zdvihli ju a uložili na posteľ .

— Mamička , čo vám zle prišlo ?

— Nuž , dieťa moje , len sa mi naraz všetko skrútilo predo mnou a ja bác na zem .

— To vám z očú prišlo , — mienil Jano .

— No ja som vás veru nesotil . Boh mi svedok , — oháňal sa skrotnuvší Juro .

— Sadnite si , Janko , a aj ty , Jurko , — núkala ich Zuzka .

Jano si sadol na stoličku k stolu a Jura vtisla Zuzka na lavicu pri stene , pred ktorou stál stôl . Sadla si k nemu trochu obďaleč a ponúkala oboch ostýchavo jedlom a nápojom .

Kým Juro mrdol plecom a povedal , že on je najedený a že vypil už dnes dosť , Jano sa nedal ponúkať , ale bral z misy prstami kusy šunky a pečienky a rumádzgal plnými ústami , ako čo by nebol už týždeň jedol . Mizlo jedlo ako slama v ohni .

Zuzka i Juro sa mrzuto pozerali naňho , ako prace všetko zo stola do seba .

— Juríčko , a prečože sa odhadzuješ od Zuzky ? — začala mater na posteli sladkým , slabým hlasom . — Tu si už zo štyri dni a ani nepozrieš v našu stranu . Veď nešťastnejšej a nevinnejšej stvory nemáš na tomto svete ! Však , Janíčko ?

— Veru hádam , — potvrdil Jano , mľaskajúc a ťahajúc zase šúplatu šunky z misy .

Zuzka začala plakať , prikrádajúc sa potroške k Jurovi . Tento nevedel , čo si má myslieť . On chcel robiť poriadok a tu , hľa , ešte on začína vyzerať ako neviemaký hriešnik .

Stará pokračovala : — Prišla tá obluda , tá mátoha , ten zloduch , keď nebol nikto doma , iba Zuzka a narobil takého nešťastia . Veď toho musí boh skárať , tam kde je . A veď si ho vari videl , čo to za chlapa . Tomu sa neubrániš . Joj , bože , veď také ozrutisko by ti ľahko i smrť urobilo .

Zuzka usedavým plačom sprevádzala matkin výklad a položila mimovoľne hlavu na Jurovo plece , pritúliac sa k nemu .

— A to ti viac ráz urobil ten lotor , lebo som ho i ja videl vše v podvečer prikrádať sa do vášho dvora , — dotvrdil Jano , stále jediac a popíjajúc . Zuzka , plačúc usedavo , stihla odtisnúť misu s pozostatkami šunky od neho a Juro si myslel , prežierajúc lačné sliny , že keby sa zadusil na tom vajci , ktoré teraz celé naraz do úst vopchal , nebolo by ho škoda .

Jurovo položenie bolo dosť neobyčajné . Za jedno ho mrzelo , že Jano všetko „požerie“ a za druhé ho okrúhle , tvrdé ramená a prsia Zuzkine podivne nahovárali , aby sa zmieril s ňou .

— Veď , veď ja nehovorím nič , ale to ľudia navymýšľajú a huckajú človeka , — bránil sa Juro . — I tuto , hľa , Jano mi vypisoval . A potom predsa to len nemala urobiť tá Zuzka .

— Ale ja som chodila za ním ? Kričala som , oči som mu mala vyškriabať , ale keď ma nemal kto ratovať , — vykladala a hodila sa Jurovi už doprosta na krk . — A ty ma už teraz nerád , už ma opustíš , lebo namiesto toho , žeby si bránil svoju nešťastnú ženu , ma ešte napádaš ! — A plakala prenikavo , len ju tak podhadzovalo .

— A lepšieho a vernejšieho stvorenia na svete niet ako Zuzka , — prisviedčala mater tiež s plačom .

Jano zase siahol za jedným pekným , masťou obrasteným kusom šunky . Juro , za jedno , nevedel , čo si má teraz počať s tými ženami a za druhé čím ďalej tým viac ho mrzelo , že Jano všetko „vyčistí“ . Aby zakryl nejako svoj zmätok , odsotil Janovi ruku a zakričal naňho : — No , už si sa mohol naozaj nažrať . Veď by bol studňu s tým zasypal , čo si ty už všetko pohltal .

— Veru hádam , že ti už mohlo dosť byť , — mienila i rozhorčená Zuzka .

— Čo ste vy za ľudia ! Zavoláte ma , a potom mi misu spred úst odtrhnete . Vy ste len akási čvarga . A ty , Zuza , ty si tiež iba taká ako tvoja mať ! — vybúšilo z urazeného Jana . — A ja verubože mám i doma čo jesť , ja veru po takých domoch nemusím chodiť za kúskom stuchnutej šunky .

— Ty hladoš , nikdy si takú šunku nejedol , veď si sa mal zadusiť na nej , — osopil sa Juro naňho . Nato i Zuzka i z postele rezko zoskočivšia mater sa dali do Jana a vyčítali mu i starootcovské hriechy . Nakoniec ho Juro s pomocou žien pekne-rúče vyhodil na dvor .

Keď bol Jano sám na dvore , vysiakal sa do prstov a mrštil prudko rukou . — Čvarga , — zahundral a šiel spokojne domov , utierajúc si rukávom košele nos . Ani sa veľmi nehneval na Jurovcov , stálo mu to za to vyhodenie : napil sa a nabaštil šunky a pečienky aj na celý rok .

Boj proti spoločnému nepriateľovi , ako i žiadosť zahryznúť si , úplne zmierili rozvadených manželov . Vošli do izby a teraz už Jurovi prišla chuť i do jedenia i do pitia . Zuzka sedela pri ňom a podávala mu jedlo i nápoje .

Vyrozprávali mu všetko , ako sa to prihodilo . Nuž bolo nad slnce jasnejšie , že Zuzka je tá najpoctivejšia žena na svete . Veď ju skoro zamordovala tá obluda . Mater vedela rozprávať o strašných čiernych fľakoch na hrdle a o pridusenom kriku , o ktorom sa len neskoršie dozvedela , čo je to . Myslela , keď ho čula , že to prasa krochká . (Rozumie sa , z celého nebolo ani slovíčko pravdy .) Rusovo šťastie bolo , že už odišiel z obce , lebo teraz by ho bol Juro už celkom iste zahlušil . Ako psa !

Popíjajúc a zahrýzajúc si , vyrozprávala mu Maňtošková , aké len bolo krásne to Zuzkino dieťa , ale že len stále mrnkalo , nuž Juríčkova mater poradila dať mu trocha pálenôčky , tu i tu , nie mnoho . Boh zachovaj , kdeže takému dieťatku , len malú lyžičôčku z času na čas . I utíšil sa ten chrústik maličký , i otvárali ho , a veru nič ničulinko nenašli . To už sám pán boh tak zariadil , aby nevinu obránil . — Nuž veru tak , deti moje , len sa vy pekne medzi sebou spravujte .

Juro rozprával potom ukrutné veci o Taliansku . Čo všetko porobil a vytrpel ! Ženy len tak híkali a zalamovali rukami . Dieťky božie , ale to kto slýchal !

Zuzka sedela celkom-celkom pri Jurovi pritúlená . Nebol by ten šiel domov vtedy , ani keby mu boli trenčiansky zámok i s mestom darovali . A ani druhý , ani tretí deň nešiel domov , lebo Zuzka a testiná boli ako ten najsladší med . Ešte i po batoh mu stará Maňtošková prešla a čo si tam s jeho materou a otcom porozprávali , toho muselo byť mnoho , lebo neskoro prišla a voňala nápadne borovičkou a cesnakom .

Ale parom po tom , čím voniaš , hlavná vec je , aby osožilo .

Žart

Tucet je dvanásť obyčajných ľudí . Jedenásť obyčajných ľudí a ja by teda nikdy nebol tucet ; lebo ja nie som obyčajný človek .

Pokiaľ ide o zamestnanie , som advokát ; a môžem povedať , že si pravdu vysoko vážim , preto ju za hocijaký bagateľ nepredám .

Druhá moja vynikajúca vlastnosť je , že mám všetko , čo majú i tí najkrajší ľudia . Považujem sa teda akýmsi právom za šarmantného muža . Budem mať asi tak zďaleka podobnosť s Hadriánovým Antinoosom[1] alebo s belvederským Apolom ,[2] ktorý sa obyčajne spomína ako šumný mládenec .

Notabene . Čo sa týka Hadrianovho Antinoosa , musím podotknúť , že nie vari Hadrián „fecit“[3] Antinoosovu sochu , ale že to bol jeho miláčik . Hovorím to preto , aby neprajná kritika mne , pod prísahu vzatému znalcovi mytológie a antickej histórie pre Horné Uhorsko , možno nechcela nadišputovať , že som sa tu dopustil veľkej chyby .

Tretia moja vlastnosť je moja žena . Viem , že jeden pán , znamenitý znalec Sládkoviča , by vedel na základe antických klasikov dokázať , že mať ženu nie je nič zvláštne . V tom mu dávam za pravdu a spomeniem ako dôkaz jednu , dosiaľ úplne ignorovanú kapacitu , myslím totižto ’Orenosa , ktorý žil — s určitosťou môžem tvrdiť len to , že — pred Kristom .

Moja žena sa volala Helena , obyčajne Lény alebo Lenka , dakedy i Lena alebo mátoha , striga atď . atď .

Vôbec som človek liberálny a na takej maličkosti , ako je meno , sa nepozastavujem .

Moja Lenka je tiež krásna , blond osoba .

My spolu , totižto Lenka a ja , máme pekný majetok a jedného trojročného syna menom Milan .

Tento šuhaj je podarený . Už teraz ukazuje istú samostatnosť povahy . Neustúpi od svojho predsavzatia iba na najpádnejšie argumenty , ktorých sa mu — na rozdiel od vychovávateľského systému mojej Lenky — dostáva obyčajne odo mňa .

Raz podvečer sme sedeli na diváni . Medzi mnou a Lenkou nachádzal sa náš amoret[4] Milanko , cmúľal si buclaté prstíky jeden za druhým . Krásny bol tento nežný kvietok , záloh našej lásky . Topánočky mal zablatené ako prasiatko paprčky ; líčka lekvárom maľované a maslom a medom politúrované , čo všetko na moju Lenku , ktorá je ctiteľkou akejsi umeleckej nonšalancie ,[5] akéhosi laisser faire ,[6] veľmi priaznivo účinkovalo .

Slastný mier vládol v našich dušiach . Snívali sme o budúcnosti …

— Du-úšička moja , — vzdychol som , nežne pozerajúc na „moju“ .

— Mužíček zlatý , Jožinko milovaný , ako ťa milujem , — zašepkala menej stručne , ale tiež precítene a zhlboka vzdychnúc „moja“ .

Zohli sme sa nad naším Milankom . Tento manéver sme previedli jednomyseľne . Zdarný výsledok bol bozk .

Tu mi zrazu napadla skutočne rafinovaná myšlienka . Pravda , bral som celé viac ako žart . Chcel som zvedieť , či ma Lenka skutočne miluje , alebo či sa len pretvaruje . Na jednoduchú otázku , či ma ľúbi , či drží dané sľuby , odvetí že áno , to viem . Musím na to šikovnejšie . Svoj plán som staval na okolnosti , že moja Lenka je , povedal by som , termometer[7] hlúposti . Tá dobrá duša vie , že pravda je v podstate jedna a tá istá , bez zmeny , preto každá pravda na ňu rovnako účinkovala . Pravda je teda u nej kvázi absolútny bod mrazu (— 273° Celzia) . Akonáhle sa čosi lži , hlúposti , nemožnosti primiešalo k svätej pravde , už živé striebro stúpalo , moja Lenka na to reagovala .

Podľa tejto teórie nemohol som ani v dišpute s ňou nič s pravdou vykázať . V dôsledku toho ja som mohol priniesť v každej veci dakoľko , pravdaže pravdivých dôvodov , ktoré ona miliónom nepravdivých utĺkla .

Pokračoval som teda takto :

— Srdiečko moje ! Srdce mi puká , keď si pomyslím , že ja ťa vlastne klamem . Ja ťa síce milujem , ale nie tak , ako by som mal . Okrem teba ľúbim ešte jednu devu spanilú . Teraz , v tejto chvíli nevýslovného blaha , sa ti spovedám a dúfam , že budeš súdiť miernejšie , že sa zmiluješ nado mnou , že mi možno odpustíš . Nemohol som už toto tajomstvo v sebe dusiť , nemohol som šľachetnosť tvoju klamať .

Ako som to vyriekol , čakal som na účinok svojich slov . Rátal som výborne v mojej reči nebolo ani zamak rozumu , účinok bol teda veľký .

Lenka ma hneď odsotila .

— To nie je možné , čo hovoríš ! S takým mužom som ja žila štyri roky ! Bože na nebesiach ! Ty , ty , ty jeden ! Ty taký a taký ! Ty Don Juan ![8] — Nato nasledoval plač .

Áno , prosím ponížene , plač .

Radosť nastala pre mňa veľká , miluje ma tá osoba !

Lena potom nejemne napomenula nášho Milanka , aby ju nekopal , nazvúc ho „faganom toho skazeného otca“ , nato mi vyrátala do podrobnosti všetko dobré , čo mi vykonala , všetky utrpenia , ktoré pre mňa vystála (ako keby všetko do kalendára zapisovala) . S celou určitosťou tvrdila , že bude naskutku písať domov , že so mnou pod jednou strechou bývať nebude .

Celá jej reč bola zaobalená , okorenená , prerývaná plačom .

Toto sa mi už zdalo priveľa lásky .

A potom ten jej plač , bože na nebesiach ! Tróju[9] by bola s ním dobyla . Mňa s ním vždy úplne zničila .

Teraz mi napadlo , že som si svojou rečou mrzko posvietil . Dal som napochytro , jednoducho a trefne , najavo mienku sám o sebe , nazvúc sa „koňom Kristovým“ .

Nezostane nič iné , ako zreterírovať .[10]

Hneď som aj nastúpil túto cestu , úlisne sa usmievajúc a kráčajúc k Lenke ako dajaký starý , sladký diplomat .

— Lenuška , ale choďže , choď , ani špásu nerozumieš ? Veď som len žartoval . Nože nebuď dieťa , prosím ťa . Ja a inú milovať ako teba !

Za ten čas , čo som jej takto rozprával , Lenuška spomínala rozsobáš . Menovala i advokáta , ktorého vyzve , aby proces prevzal . Rozumie sa , že môjho najzaťatejšieho odporcu .

— Ale duša zlatá , — hovoril som zasa bolestným hlasom , — prisámbohu nie je to pravda o tej deve spanilej .

— Ach , bože , čo len povie mama na to , keď jej takto neočakávane prídem domov . Chudáci moji rodičia ! Ale ste len vydali tú svoju dcéru , no vydalí-í-í ! — Zúfalý plač .

Ja som vážne rozmýšľal , že sa vrhnem pred svojou polovičkou na kolená a že ju vari takto uprosím . No moja mužnosť — na ktorú mnoho držím — ma zachránila pred touto Canosou .[11]

— Duša drahá , Lenuška , kvet ružový , — rečnil som trasľavým hlasom chytajúc jej ruku , ktorú ona nechcela v mojej nechať , — ten diamant ti kúpim , čo si chcela . Všetko , čo len chceš ti urobím , len nerob toľké ceremónie .

Diamant ju natoľko pohol , že aspoň odpovedala na moje slová .

— Hej , diamant , teraz diamant , daj si ho tej , ja nemám s tebou viac nič . — Vstala . — Nič , — vyriekla ešte raz ako urazená kráľovná a vyšla von .

Vo dverách ma ešte napochytro charakterizovala slovom „úbožiak“ .

Milanko sa dosť dlho rovnodušne díval z divána , čo to vlastne robia jeho drahí rodičia . Potom zrazu začal plakať aj on . Neprechádzal z piana do forte , nie , nemariac čas hneď začal fortissimo .[12]

Dokiaľ bola „tá sprostá škatuľa“ (myslel som si teraz už rozhorčene) v izbe , dal som mu pokoj ; ale teraz som sa obrátil proti nemu a naraz som mu vypovedal ultimátum :[13] — Nemrauč , ty potvora zafúľaná ! — Keď potom stále zotrvával v mne nemilom stave , chytil som ho , dva razy pomerne dosť nežne pohladil a vyhodil von za mamou . Zostal som v izbe sám .

Chodil som hore-dolu , potkýnal sa o stolice a iný nábytok , lebo už bolo dosť tma .

Najprv som sa poškrabal za uchom , potom som si ohrýzal nechty a keď to všetko nič nepomáhalo , myslel som na iné prostriedky .

Išiel som ešte raz k svojej žene . Myslím si , urobíš ešte jeden pokus , ak sa podarí , dobre , a ak nie , však uvidíme zajtra , čo sa dá urobiť .

Najprv som počúval chvíľku pred dverami Leninej izby , bolo úplné ticho . Keď som vošiel , začala plakať .

Hovoril som pred ňou ako esencia , tresť všetkých rozumných a zaľúbených Shakespearových[14] hrdinov by asi v podobnom okamihu mohla hovoriť , to bolo všetko nadarmo .

Moje reči mali taký účinok , že moja roztomilá ženička začala svoje veci „baliť“ , ani sa neobzrela o mňa .

Vysvetľoval som si jej chovanie tak , že sa teraz hanbí , že pre takú hlúposť robila toľké ceremónie a aby som sa jej nevysmial , chce tomu dodať povahu vážnejšej rozopry .

No , namojpravdu , to mi bolo treba ! Premyslel som si chytro celú túto záležitosť a už som mal i piatich v podozrení , že to budú asi oni tí …

Videl som svoj život pokazený , čože už ja biedny budem teraz robiť bez Leny !

Hoci ma bolesť zmáhala , predsa , aby som doma na dajaké zúfalé myšlienky neprišiel — mal som v kancelárii revolver — zobral som sa do kasína .

Našiel som tam medzi inými starého Protického , penzionovaného daňového inšpektora .

To je muž s dlhými šedivými fúzmi a s veľkým , náramne červeným nosom . Fajčil z veľkej meršaumky ,[15] z ktorej iba kúštiček trčal z futrála[16] a čítal noviny .

Tu i tu sa mračil , odkašlal a odložiac noviny a fajku , vytiahol piksľu[17] s čiernym tabakom a veľkú modrú šatku . Šnupol si najprv a potom odtrúbil nosom silné staccato .[18]

Báťa Protický bol človek báječnej skúsenosti . Vedel zachádzať so všetkým . Vedel recepty pre paripy a proti muchám . V ženách sa tiež veľmi vyznal .

Keď som vlial do seba trochu gurážu , vyložil som mu svoju záležitosť .

Protický citoval najprv pár veršov zo Starého zákona , ktoré na môj prípad ako-tak pasovali , ale mňa trochu neprajne charakterizovali . Medzi každým veršom zafufnal : „A ešte tam stojí“ a povedal verš . Refrén zakaždým bol : „Ale ste vy blázon , amicenko“[19] alebo „ale ste vy podarené teliatko , amicenko“ , „Nono , nehnevať sa , vy prasiatko , amicenko“ . Pritom mrkal malinkými očkami , ktoré boli obrúbené hrubými vráskami .

Ale poradila mi tá dobrá duša , poradila .

Stisol som mu kostnatý pazúr , ktorý sa uňho volal pravicou a šiel som sa zahrať taroček .[20]

Druhý deň zavčas ráno som vstal a šiel po sklepoch . Kúpil som krásny klobúk , všelijaké látky na šaty a šperk , ktorý si žiadala moja Lena .

Toto som dal zabaviť tak , aby mal balík podobu pyramídy . Túto pyramídu som postavil v salóne na stôl , kde sa mi s „mojou“ prihodil ten malér .

Druhý deň som vôbec chladnejšie myslel na celú tú hlúposť a čosi podobné som pozoroval i na Lene . Viac len markírovala[21] hnev , skutočne už aj u nej pominul .

Dary jej jednoducho dať , to nešlo .

— Bude trucovať , — zafufnal mi včera môj mentor , — treba vec tak narafičiť , aby si ich viac-menej sama vzala , amicenko .

Keď som prišiel na obed z pojednávania domov , našiel som na balíku šikovne zatušované stopy násilia . Presvedčil som sa , že dovnútra nemohla vniknúť Lena a jej verná pomocnica , silnoramenatá Zuzka .

Vari urobia pokus ešte poobede , myslím si .

Pri obede panovalo značné ticho . Priamo sme spolu nehovorili , ale Milanko dostal náhradu za to , že sme včera s ním trochu prísnejšie obskakovali .

Keď som pozrel na Lenu , odvrátila zrak , a nedokončiac obed vstala a odišla preč .

Zuzka prišla zberať zo stola .

— Zuzka , poďže sem , — kývnem jej cánštocherom ,[22] vyťahujúc z vrecka dvojšestáčik , — však ste narábali s tým balíkom v izbe , ty bosorka . Ani sa mi ho viac nedotkni .

Zuzka s červenou , ako plný mesiac okrúhlou tvárou sa zasmiala , že ona veru nie , hihihi , prikryjúc si junáckou rukou ústa .

— Však si nechala na tom balíku všetkých päť palúchov . Taký odtlačok len radosť .

— Hihihi , keď mi to pani veľkomožná rozkázali .

— No vidíš , druhý raz necigáň . Tu máš dvadsiatnik a nehovor o tom panej nič .

Po obede som šiel s veľkým lomozom preč ; ale o chvíľku som sa tajne vrátil , vykračujúc ako posledný Mohykán .[23]

Dvere z kancelárie viedli do salónu , kde stála tá pasca a boli maskované portiérami .[24] Za jednou som sa schoval .

Nečakal som dlho . Vošla Lenka , sadla si na diván a vzala do ruky knihu . Čítala , ale nepozorne . Vše odložila román a omakávala balík . Veľmi jej musel vŕtať v hlave .

Vošiel Milanko .

— Mama , daj mi to , — začalo to zlaté dieťa hnať vodu na môj mlyn .

— Čo , duša moja ?

— Toto , — ukazoval môj jedináčik na balík prstíkom , ktorý vytiahol z ústočiek .

— To nesmieš vziať , apa by sa hneval .

Milanko nereflektoval ďalej , ale privliekol si stolicu k stolu , stal si na ňu a vygymnastikoval sa na stôl .

Lenuška mu nebránila v počínaní . Rátala určite s tým , že Milanko balík roztrhá , čo sa pravda len v jej neprítomnosti mohlo urobiť a ona uvidí , čo tam vlastne je .

Milanko sa i dal do práce . Kde šlo driapanie ťažšie , pomohla chúďaťu malá , ale silná mamina ruka .

A pritom ho stále láskavým hlasom napomínala :

— Nechaj to , dušička , nechaj !

Bodajže ťa i s osobou , myslel som si , porúhajúc sa jej v duchu : „Nechaj to , dušička , nechaj ; hej , nechaj , ty falošnica !“

Posledný obal padol .

Výkrik obdivu . „Oh , to je krása !“ To platilo klobúku . Môže byť veru krásny , myslel som si uspokojený dojmom , ktorý moja kúpa urobila , však ma stál okolo štyridsať zlatých .

Nasledovalo znalecké obdivovanie jednotlivých krás .

Rozumie sa , že zavolala Zuzku .

— Zuzka , Zuzka , nože poď pozrieť , čo Milan urobil ; veď pokazil ten balík . Počkaj , ale dostaneš od pána , keď príde , čo si ho pustila sem .

Zuzka vrazila ta cvalom , zásterkou si utierala ruky .

— Jóój , božemôj ! — vykríkla hrôzyplným hlasom v jedálni . Ale v salóne zavolala ako pokračovanie : — Ale je krásny , ani pani ališpánka[25] nemajú taký .

Balík sa prezeral ďalej . Vytiahli šperk . V étui[26] bolo venovanie : „Svojej jedinej milovanej Helenke , Jozef .“

To bol triumf , keď si Helenka , klobúk na hlave , pripla náušnice a brošňu .

Obdivovala sa vo veľkom zrkadle , vymieňajúc si so Zuzkou všelijaké poznámky obdivu a radosti .

A naozaj bola hodná , striga .

Milan za ten čas veselo trhal papiere , rozsypal ich po celej izbe . Pribehol celkom blízko ku mne .

Chytil som ho za ruku .

— Apa , pusť ma , — kričal môj jedináčik , — dám ti tento papier .

To účinkovalo ako výstrel medzi vrabce .

Zuzka zase obligátne zvolala : „Jóóój , bože !“ a vyskočila z izby ako keď Černohorec skáče zo skaly na skalu .

Lenka skríkla : „Hííí !“ a zastala ako skamenená a začervenala sa ako pivónia .

Ja som jej nedal čas na rozmýšľanie , ale skočiac k nej oblapil som ju a bozkával tak dlho , až som spozoroval , že mi vracia bozky do jedného . Tu som si pomyslel , že ich už má dosť a pustil som ju .

Podvečer som si pomyslel , že na svete bude asi málo podobných bláznov ako ja .

Pre kapricu mojej Lenušky vyhodiť päťsto zlatých sa mi zdalo veľmi veľa , čo hneď som si i myslel , že by som jej tie veci musel kúpiť tak či tak .

Zdôveril som sa s tým i jej , duši drahej . Ubezpečovala ma , že som nikdy v živote nejednal tak múdro ako práve teraz , čo mi slúži ako nové potvrdenie mojej teórie o termometre hlúposti .

Večer v kasíne som potom nadal tomu starému fufnavému bláznovi za jeho rady . Bodajže ho , prebodaj !

Ale som ja len somár , prosím ponížene .

Babylonská veža

(Letno-popoludňajšia nálada .)

Pani Sadárová čítajúc list , vyšla s rámikom na vyšívanie na terasu pred vilou . Bolo na nej vidieť utrápenosť ; na jej ináč ešte hladkej tvári boli teraz stúlené pery veľmi zvädnuté a hlboké vrásky jej rozrývali čelo nad nosom . Syn jej písal , že ich veľká nádej a potešenie sa obrátili na trpké sklamanie a žiaľ . Po päťročnom manželstve sa im narodil podarený chlapček , ale Magduška je ťažko chorá . Starý doktor Bleischmidt sa mračí po kútoch a nespokojne hádže rukami ; mladý doktor Janotík , ktorý nemal ešte čas na sklamanie vo vychvaľovaných nových liekoch , ich istí vyliečením .

— Ech , mamička drahá , pravdu má starý biskup : „Túžby nás zavádzajú , zrádzajú časy , jediná smrť mierni starosti : nič je nie hoden utrápený život !“ — nariekal a matku bolela jeho bolesť .

Staršia , vyše šesťdesiatročná pani bola ešte pružná a ľahkých pohybov . Zašla pod tienidlo podobné dáždniku s jasnohnedými a tmavočervenými širokými pásmi a usadila sa v pohodlnom pletenom kresle .

Pozrela na belasú oblohu , po ktorej sa husto prevaľovali biele oblaky . Bolo už dávnejšie sucho ; ľudia i rastlinstvo túžili za dažďom .

Pani Sadárová už mnoho prežila . Tlačilo jej srdce , že jej mäkká Magduška , ktorá všetko tak ľahko znášala a vedela sa každému tak do srdca vkradnúť , trpí . Pomyslela si , aké sú jej ružové , hladké líčka rozpálené a jej zrak , toľko dobroty vyžarujúci , strnulý . Trpí , nebožiatko , má veľkú horúčku a bolesti !

Ale veď mladí ľudia mnoho vydržia . Väčšina chorých na popôrodnú horúčku sa vylieči . A jej Milan — udal sa na otca — hneď stratí nádej a zúfa , keď ho nadíde deň skúšky .

Obďaleč za kríkmi a stromami sa ozval ostrý chlapčenský krik a smiech a po vyštrkovanom chodníku vybehol s malými táčkami pevný , opálený , asi osemročný šuhajček .

Stará matka hľadela naň a tvár jej zasvietila starorodičovskou láskou .

— Stašíčko , poďže sem , dieťa moje ! — zavolala naň vábnym hlasom . — Dostaneš niečo .

Nadišla ju túžba privinúť toho šuhajčeka k svojim prsiam a aspoň na chvíľu pozrieť do jeho očí , blýskajúcich životnou radosťou .

Darebáčik zastal od nej na nejakých desať krokov .

— Stará mama , teraz nemôžem ísť k tebe : staviame babylonskú vežu a ja musím ísť ešte po piesok . Ale čo mi dáš ? — obrátil naraz , vyťahujúc krk ; tak sa zdalo , že si to rozmyslel .

— Dám ti pomaranč .

— Eh , čo tam pomaranč ! To je len pre dievčatá . Daj mi tabličku čokolády , tak prídem .

— Tabličku nemám , ale ak chceš , dám ti pralinky .

— Stará mama vytiahla škatuľku z veľkého ridiküla .

— Pozriže ! — i krútila ňou vábivo .

Staško najprv zďaleka obzeral , čo je to ; potom nedôverčivo prišiel k starej mame .

— A koľko mi ich dáš ? Sme traja , musíš dať pre každého aspoň štyri .

Pani chytila chlapča za rameno a privinula ho k sebe .

— A to ma už tak nerád , že len kvôli cukríkom prídeš ku mne ?

— Aké ste vy staré mamy podivné : vy by ste sa vždy len oblápali . Aj Gusto sa žaluje na svoju . A čo máte z toho ?

Privinula ho k sebe a zdvihla mu hlavu , aby mu pozrela do očí , ktoré sliedili za cukríkmi .

Chlapec bol rozohriaty a voňal slnečným jasom . Pohladila mu líčka , pozrela do očí a vzdychla .

— Vezmi si celú škatuľku .

— Celú škatuľku ? — pýtal sa nedôverčivo . — Naozaj ?

— Celú , celučičkú .

Chlapec schvatol cukríky a odbehol ; nechajúc táčky na chodníku , utekal so svojou korisťou k priateľom .

Pani hľadela za ním ; potom pozrela na oblohu , ktorá sa začala pokrývať tmavšími mrakmi .

„Aký osud čaká to dieťa ? Modlíme sa za blaho našich detí , vychovávame ich len pre šťastie a , božemôj , koľko je tých ťažkých prekážok , ktoré sa stavajú do cesty našej spokojnosti !“

Vyšívala drobnými stehmi monogram na vreckovku a hútala :

„Ako som sa bála v svojom detskom veku čierneho psa so žltými očami , aký strašný mi bol kolomažník a ako som obchádzala obchod s plagátom s dvoma revúcimi Indiánmi ! A ako mi strpčovala život moja drahá mamička , keď ma nútila jesť , čo mi bolo protivné ! Bola som nešťastná , takmer chorá , keď som musela jesť hrach alebo pečené prasa . A dospelí si nepomyslia , ako by im bolo , keby oni museli niečo požiť , čo im nie je po vôli . Prečo len trápime deti ? Má to ozaj výchovnú cenu , alebo je to len náš vrodený pud potláčať , koho môžeme ? A dieťa jednako omnoho ostrejšie cíti ako my ! A ako sa musíme pretvárať , ako ubíjajú našu prirodzenú úprimnosť ! Veď dieťa by ani nevedelo luhať , keby sme ho trestmi nevnútili do toho . Keď úbožiatko stará mamička umrela , bolo mi bolestne ľúto za ňou . Bola taká dobrá ku mne , veď jej najväčšie potešenie bolo spôsobovať mi radosť . Zdalo sa mi , že zahyniem žiaľom , keď som ju videla mŕtvu . Bola som celá chorá od nariekania . A jednako , keď som zazrela , ako mačka skočila zo skrine na plecia kuchárky Žofky a tej od ľaku vypadla miska s múčnikom na zem , rozosmiala som sa . A ako ma preto chudák tatuš ubil , hoci som mala už dvanásť rokov . Že som surová , že nemám srdce . Chudák ! Celkom nerozumel detskej duši a čo som preto vytrpela !“

Zadul chladný vetrík i pobadala , že sa trochu zotmilo . Pozrela na oblohu : belasého bolo máločo vidieť , biele mraky stmaveli . Pomyslela si , že bude vari dážď . O chvíľku sa usmiala .

„Bože môj , ako som sa bála , keď mi stará slúžka Zuzka pošepla , že počula , ako sa otecko s mamičkou rozprávali , že príde pre mňa vohľač do domu . Nepovedia mi nič , kto je , čo je , len ak bude niečo z veci . A k nám chodilo hodne kadejakých ľudí , i bála som sa každého mladého človeka . Bože môj , ak je to on ! Bola som zostrašená , niekoľko týždňov som sotva spala . Ako som sa bála vydaja ! Ak ma bude chcieť niekto , kto mi bude protivný ? Bola mi hrozná myšlienka , že ho budem musieť mať rada . Možno nemáme väčší strach pred ťažkou operáciou , ako pred láskou nám nemilého človeka . Jednako som prijala niekoľko mladých ľudí bez akejkoľvek trémy a keď prišiel napokon môj úbohý Paľko a zišla som sa s ním v záhrade , kde ho za mnou poslala mama , nevedel sa ani predstaviť a ja som mala také stisnuté srdce , že som sprvu tiež nemohla slovo vyriecť . Ach bože , aké neskúsené , nepokazené deti sme boli ! Pravda , ja som mala len osemnásť rokov , ale Paľko bol bojazlivý , chúlostivý babráčik a taký ostal celý život …“

I vzdychla si . Predstavila si , aký bol .

„Zdal sa taký dobrý , taký mäkký , dobrota mu hľadela z očí , a tá dobrota , nerozumná , citná , nám zničila život . Nezamilovala som sa doňho , ale nebol mi protivný . Vlastne ma jeho dobrota premohla i šla som zaňho , lebo mi bolo ľúto ho uraziť … Bol zámožný statkár , ale mal dlhy , na vyplatenie ktorých by moje veno bolo postačilo , keby ho bol dostal naraz . Ale otec mu dával vždy len po niekoľko tisíc na vyplatenie úrokov , keď ho banky tlačili . Koniec bol , že nám predali majetok a úbohý Paľko sa zastrelil … Aká veselá , krásna bola naša svadba , koľko parádnych ovenčených kočov nás sprevádzalo a aký smutný bol koniec nášho spolužitia ! Aké strašné to bolo , keď mi ho doniesli mŕtveho v ten deň do domu , keď sme tento príbytok nášho hoci nie bezstarostného , ale jednako milého života museli opustiť ! Bola som mladá , mala som sotva tridsať rokov a nepoznala som zo života nič . Ostala som so štyrmi deťmi a nemala takmer ani čím pohreb zaplatiť . Koľko nádejí som musela pochovať , koľko hrdosti premôcť , čo som sa naponižovala , v koľkých ľuďoch sa trpko sklamala a našla šľachetné duše , kde som ich nečakala , sám pánboh vie ! Koľko ráz by som si bola zúfala , keby ma moje drahé deti neboli udržali pri sile !“

Prebehlo jej hlavou , ako často sa jej nevyplnili žiadosti a túžby a nevydarili obchody , na ktorých zakladala svoje výpočty . Musela veriť v akúsi božskú prozreteľnosť , ktorá ju chránila možno kvôli deťom .

Vzala do prenájmu menší majetok v blízkosti väčšieho mesta . Proti jej vôli jej ho takmer nanútil otcov dávny priateľ , ktorého ani nikdy nevidela , ani nepoznala a mliečiarstvom a chovom hydiny zarobila toľko , že nielen vychovala slušne deti , ale si nadobudla i skromný majetok , stačiaci na jej pohodlnú výživu .

Vystrela sa spoza rámika a šuchla si oboma rukami po rozpálenej tvári ; prišlo jej na um , ako sa toho človeka bála , že ju chce prenasledovať svojou láskou a ako sa v tom ohľade veľmi , veľmi mýlila . Aký to bol znamenitý , šľachetný človek !

Teraz je jeden z jej synov advokát , druhý inžinier a dcéry sú tiež dobre vydaté , majú dobrých mužov .

Tak si zbežne pospomínala hlavné udalosti doterajšieho života . A teraz ?

Ľudia , blázni , si myslia , že si žije bez starosti . A má ich viac ako vtedy , keď bola najväčšmi opustená . Vtedy sa mala za čo biť , dnes sa jej chytá nechuť života , ten hrozný nepriateľ dlhého žitia i bezradnosť , čo s ním . Čakať na smrť , ako na dlho neprichádzajúci vlak ? Radšej si berie na seba všetky starosti svojich detí a cíti ich dvojnásobne , lebo bujarosť a vôľa pre život jej chýba . Nevie sa tešiť tomu , čo deťom robí potešenie , keď vie , že všetko sú také daromné bubliny : zďaleka pekné , pri dotyku prasknú a ostane z toho len vlhká škvrna .

Vzdychla si . A jednako chceme žiť , lebo veď nám je ten pocit , že sa máme radi , zdrojom najväčšieho blaha , ktoré môžeme na svete dosiahnuť . Keby to len ľudia pochopili ! Nikdy to neprenikne tak ich dušu , že by sa podľa toho správali . Márna nádej !

Začula za kríkmi vadu a krik chlapcov , ktorí sa dosiaľ ticho bavili . Zdalo sa jej , že je to teraz vážnejší rozbroj , i vstala a išla pozrieť , čo to tá spoločnosť robí .

Za stromami bola čistina , na ktorej bola hodná hŕba piesku , na nej zas stála asi meter vysoká veža . Staško vykladal živo šermujúc rukami i nohami svoju pravdu ; jeden z chlapcov mu posmešne odvrával , stojac oproti nemu , druhý sedel v piesku blízko veže a hľadel na vadiacich sa .

— Chlapci , chlapci , čože sa tak vadíte ? Neškriepte sa !

Všetci traja ju obskočili a naraz jej vykladali , o čo ide .

— Nerozumiem nič , čo hovoríte ! Povedz ty , Ďurko , o čom je reč .

Asi desaťročný , počerný , chudý Ďurko jej rozpovedal .

— Nénika , postavili sme , ako tu vidíš , babylonskú vežu . Vieš , že boh staviteľom babylonskej veže pomútil jazyky , aby sa nemohli dorozumieť , však vieš ? Tak sú i naše jazyky pomútené . Uzhodli sme sa , že ja budem hovoriť po maďarsky , veď som z Rimavskej Soboty a viem po maďarsky ; Jožko je z Kežmarku , ten vie po nemecky a Staško vie po francúzsky , mal by hovoriť po francúzsky , ale nechce .

— Ja budem hovoriť po slo-ven-sky ! — odsekol Staško , hádžuc zanovito hlavou a rukami . — Slovenčina je krajšia ako francúzština a ja budem hovoriť po slovensky , a just budem , vieš !

Jožko mu skočil vyčítavo do reči :

— Ale po slovensky rozumieme všetci , a tak nebudú naše reči pomútené .

— Dobre , dobre , mne otecko povedal , aby som vždy len po slovensky hovoril , vieš , a ten je omnoho múdrejší , ako si ty . A ja jednako nerozumiem , čo vy budete handrkovať po maďarsky a po nemecky , tak sa jednako nedorozumieme . No vidíš , aký si ty hlúpy .

Pani Sadárovú zaujímalo dôvodenie detí a počúvala ich s úsmevom .

Ďurko poznamenal s posmechom :

— Hovoríš , že budeš vždy hovoriť po slovensky a povedal si , že ak budem ja alebo Jožko hovoriť po slovensky , že potom budeš rozprávať po francúzsky . Vidíš , aký si ty — ty hlúpy , — i ukazoval na Staška ukazovákom .

— Stará mama , — začal teraz Staško s plačom , — a ja som im dal všetky tie cukríky . Bolo ich zo tridsať a nechal som si len šesť a jednako hovorili , že nebudú po slovensky hovoriť , lebo maďarčina a nemčina je omnoho krajšia ! A teraz tak vykrúcajú . Ty si hlúpy a Cigán maďarský , vieš !

Začali padať riedko ťažko kvapky dažďa . Stmievalo sa a lístím ševelil závanmi ostrý vietor ; vše zďaleka zahrmelo .

— Detičky , nevaďte sa ! Ide pršať , utekajte chytro domov , lebo zmoknete .

Dvaja chlapci sa obzreli a zmizli cvalom bez pozdravu .

— Neplač , Stašíčko , ty si mal pravdu . Ale poďme , lebo i my zmokneme .

Staško chytil starú mamu za ruku a podskakujúc popri nej , ponáhľali sa do vily . Idúcky sa začal smiať .

— Stará mama , ja som im preto dal tie cukríky , lebo ja pralinky nerád ; pozri , ešte i tých šesť mám tu . Chceš ich ?

Pani Sadárová si ich vzala , tiež sa usmejúc . Zašla na terasu , zobrala svoje vyšívanie a obzrela celkom zamračenú oblohu .

— Bude búrka ; čo môže narobiť škody … !

Dáma v hoteli Bellevue

Keď som mal v kapse inžiniersky diplom , poslal ma môj otec na prax do Luzernu[1] k jednému zo svojich obchodných priateľov . Peňazí mi dal dosť , i išiel som vďačne . Viete , ako dobrý inžinier rátal som vždy so všetkými okolnosťami . Tak i teraz . Vo fabrike u pána Schulza som pracoval len predpoludním , a tak som mal popoludnie voľné .

Moja zásada bola vždy , že time is money , čas sú peniaze , a preto som rozmýšľal , ako by som svoj voľný čas speňažil . Vám je známe , že viem perfektne po anglicky a po francúzsky , a tak som dal do novín inzerát , že každé popoludnie by som konverzoval s pokročilejšími žiakmi , po hodine anglicky a francúzsky . Hlásilo sa mi niekoľko pánov a z týchto som si vybral jedného Angličana , ktorý chcel po francúzsky , a jedného Francúza , ktorý chcel po anglicky dokonale hovoriť . Týchto som si vybral preto , lebo obidvaja boli cudzinci a zdržiavali sa cez leto v Luzerne a obidvaja bývali v prvotriednom hoteli Bellevue . Iste boli to teda páni bohatí , ktorí mohli zaplatiť za moju prácu . Lebo je to práca protivná konverzovať s ľuďmi , ktorých duševná úroveň je trochu par terre ,[2] fú . Pravdaže by bolo bývalo najjednoduchšie znôtiť ich spolu , aby Angličan diškuroval s Francúzom po anglicky a Francúz s Angličanom po francúzsky , nuž ale preto som ja neplatil za drahé inzeráty , aby mali z toho druhí osoh .

Viete , že som vždy dbal na elegantné šatstvo . Moja zásada je , že najmä mladý človek má byť vždy à quatre épingle ,[3] comme il faut , možno až trochu prehnane módne oblečený a zariadený . Má mať i šperky . Brilianty na prstoch a v nákrčníku imponujú . To je darmo . Tí , ktorí ich nemajú , nadávajú na to , že je to spôsob parvenu .[4] N-na , chudák pokladá za zbytočné , čo nemá . Vyžije neborák aj bez toho , vyžije . Ja som sa teda obliekal tak , že každý videl zďaleka , že som „pán“ . No , a pri ženách vôbec je elegantný šat polovicou víťazstva .

S milým Angličanom a Francúzom som sa zjednal . Môžem povedať , že som sa s nimi jednal ako o koňa , lebo tí skupáni po franku zjednávali z môjho , pravdaže , slušného honoráru . Obidvoch som navštevoval v hoteli , Angličana o druhej a Francúza o tretej hodine .

Raz Angličan nebol o druhej vo svojej izbe . Odkázal , že dnes nemôže mať to potešenie so mnou , a tak sa stalo , že som mal prázdnu hodinu , ktorú som si zaumienil prečkať na prvom poschodí na schodisku hotela , ktoré bolo veľmi primerane zariadené klubovkami , rockingchairmi ,[5] písacími stolíkmi a malou bibliotékou v skrinke . Okrasu poskytovali palmy a medzi nimi mramorové sochy . Cítil som sa ako doma , hovorím , ako doma .

Ja v hale vôbec rád vysedávam , pozorujem prechádzajúce obecenstvo , a najmä sedím tam skrytý za nejakou grupou rastlín , aby človek mohol pozorovať ľudí , ktorí si myslia , že sa nikto na nich nedíva . Je vám to zábavné , čo mnohí , i najelegantnejší robia , keď si myslia , že ich nikto nepozoruje . Videl som ministerského predsedu , staršieho svetoznámeho pána , ktorý študoval pred zrkadlom svoju tvár , robil grimasy ako opica , hotová o-p-i-ca , hovorím vám .

Sotva som sedel — náhodou celkom sám — chvíľočku za plnou palmou , vbehla na schodište elegantná dáma v domácom úbore . Sapristi , môžem vám povedať , že ma tá osoba zelektrizovala . Viete , že mi už nejedna z tých chutných veveričiek prešla cez ruky . N-na , a či . Ale táto , to bolo niečo ! — na zjedenie . Na zje-de-nie ! Ešte i jamku mala na briadke . Bola strednej postavy , štíhla , s primeranými okrúhlosťami , noštek pikantný , oči čierne a pyštek , — bože drahý ! Magnifique ![6]

Osôbka sa zvrtla a obzerala sa . Nevidela nikoho . I pokročila ku skrinke s knihami , a vložiac medzi ne jednu , stratila sa ako vôňa jemného parfumu . Rozumie sa , že som bol zvedavý , akú knižku čítala . Iste niečo pikantné , nejakého Prévosta[7] alebo Maupassanta . Vyberiem knižku — mala mi z rúk vypadnúť — a vidím Montesquieuov Esprit des lois ![8] Pomyslel som si , to je iste nejaký švindeľ , obzeral som knihu zo všetkých strán . I našiel som naspodku — nie navrchu , ako knižné značky obyčajne bývajú , ale naspodku — malý papierik . Vybral som ho a rozvinul . Bolo na ňom drobunkým písmom toto (pravda , po francúzsky) : Príďte hneď 37 .

Voilà ,[9] myslel som si , aká rafinovanosť . Esprit des lois tuná iste nikto nečíta , a tak je to knižka dobrá na tajné písanie si . Teraz čo ? To je list určený pre priateľa . Či mám čakať toho , komu je určená táto kartička , alebo ako svetaskúsený a podnikavý sám odtrhnúť tento núkajúci sa mi krásny kvet ? Čo mám z toho , keď vystopujem toho galána ? Nič . A zasa poznal som veľmi dobre zmýšľanie dám , zdržujúcich sa bez manželov na letovisku , každá pokladá jednoducho za povinnosť spestriť si život nejakým príjemným dobrodružstvom . Hanbila by sa i pred sebou i pred svojimi priateľkami , keby dva-tri mesiace žila ako mníška v kartuziánskom kláštore . Quelle bêtise ![10] O tom som nepochyboval ani chvíľočku , keď namiesto jej priateľa prikvitnem ja , iste bude so zámenou len spokojná . N-na , čo sme , to sme !

Číslo 37 mohlo znamenať i číslo izby v hoteli , a tak som ho vyhľadal . Kľúčik bol vo dverách . Počúval som chvíľočku pred dverami : nič , ticho . Otvoril som potichučky dvere a nakukol : zazrel som len predizbičku . Vošiel som a počúval som zasa . Počul som hlasy , ale tie zrejme prenikali zo susednej izby , i vošiel som . Našiel som sa v izbe , kde bola za španielskou stenou mosadzná posteľ a iný nábytok spálne , na ktorom boli pokladené niektoré toaletné kúsky krásnej panej . Dvere do susednej izby boli otvorené a odtiaľ zaznievali dva hlasy , jeden ženský a druhý mužský . Čo robiť . Počul som , že sa dáma blíži k svojej izbe , už hovorila skoro vo dverách , i skočil som za španielsku stenu a zohol sa na posteľ toho anjela , nezabudnúc položiť hlavu na miesto , ktoré posvätila iste najčarovnejšia čiastka jej skvostného tela . Tak som čušal a počúval .

— Ty , Yvette , uvidíš , že so svojím flirtovaním s tým naničhodným kapitánom zle pochodíš .

— Ale , mon oncle ,[11] ja ti hovorím , že s ním nič nemám , je mi protivný , no .

— A včera večer si sa celkom iste s ním zhovárala pri jazere . Aspoň postava a reč bola tvoja .

— O tom ani reči . Bola som doma a modlila som sa . Pozri , tu je moja modlitebná knižka . — I prestala si naprávať brošňu na dekoltovaných prsiach a vytiahla maličkú knižtičku spod čipkového kombiné , ležiaceho na taburete . Myslím , že svätým v tej knižtičke iste bolo pod tou prikrývkou dosť teplo .

— Je divné , že Teodor tak neočakávane prichádza . Iste niečo počul .

— Ale čo , nemohol nič počuť . A potom , mon oncle , veď ste vy taký svedomitý strážnik ! Veď vy viete o každom mojom kroku . Vy iste uspokojíte Teodora .

Pozrel som škárou španielskej steny , lebo som počul podivné krochkanie . I videl som tučného staršieho pána s cvikrom na orľom nose a krásna Yvette tľapkala jeho tučné líce , na čo on blažené mrnčal . Bože , tá satyrská tvár ,[12] čo ten starý zbojník robil ! Ak kedy , tak teraz bolo jahňa zverené vlkovi . Zošpúlil ústa a fistuloval sladko : — Keby si bola ku mne lepšia a uznanlivejšia , vieš , vieš , — i oblapil ju okolo drieku . Yvette sa mu vyšmykla : — Keď odíde Teodor a keď sa všetko dobre skončí , budem uznanlivá , uvidíš , že budem . Dostaneš každý deň jednu pusu , ale dobrú , — kyvkala mu k tomu prstíkom a hľadela mu do očí .

Starý hriešnik skrivil ústa : — Jednu ? To je málo .

— No , možno i dve . A kedy príde Teodor ?

— Okolo pol piatej . Musíme ho čakať .

— Choď mu objednať izbu . On bude chcieť túto susednú . Povedz mu , že sa to nesvedčí .

Ujec odišiel .

Keď zostala sama , stala si pred veľké zrkadlo a kochala sa chvíľku pohľadom na seba . Môžem povedať , že bola zvodne krásna . — Aká som nešťastná ! — zvolala polohlasom a robila k tomu primeranú tvár do zrkadla . — Ach , aká by som bola blažená , keby , — tu zamĺkla , usmiala sa a blysla očami . — Ako ťa rada , ty babráčik zlatý , ty sladký , — zašepkala túžobne a oblapila si plecia .

To bola moja chvíľa : teraz , alebo nikdy !

— Madame , — zašepkal som láskou pretkaným hlasom a vstal za španielskou stenou .

— Kto ste , čo chcete ? — zvolala a zvrtla sa ako jašterička , hľadiac na mňa vyjašenými očami .

— Zbožňujem vás . Vďačne vám obetujem život . Stojím vám pohotovo ku všetkým službám . Rozkážte , čo mám urobiť .

— Urobíte všetko , čo vám rozkážem ?

— Iste , s radosťou .

— Tak odíďte z mojej izby , hahaha .

— Madame , všetko urobím , len to nie . Pomyslite si , som ani duch v rozprávke , všetko vám urobím po vôli , čo je v mojej moci . Škoda ma tak odhodiť . Skúste to .

— Neviem , čo by som mohla od vás žiadať .

— Vy ste napísali kartičku v Esprit des lois , aby pán kapitán prišiel hneď na číslo tridsaťsedem ?

— A vy ste tú kartičku ukradli . Vy ste gentleman ? Hanbite sa !

— Nebol by som mužom , keby som , vidiac vás , nebol zvedavý , čo čítajú anjeli .

— Nuž , ste spokojný ? Hahaha , odporúčam vám to dielo .

— Madame , mňa vaša spisovateľská činnosť omnoho viac zaujíma ako celá francúzska literatúra . Vy iste máte čo povedať vášmu kapitánovi , zverte sa mi a ja vám vďačne poslúžim .

— Kto ste vy vlastne ?

Yvette sa dívala chvíľku na mňa .

— Odovzdáte lístok na adresu , ktorú vám udám ?

— Odovzdám , naskutku , parole d’honneur ![13]

— A čo budete za to žiadať ?

— Nič , celkom nič , len trošku vášho uznania .

— Viem , čo rozumiete pod uznaním .

— Naozaj ? Viete ? Tak sľubujete mi to ?

— No , zaiste sa vám odslúžim . Počkajte trochu . Odišla do susednej izby a o niekoľko minút sa vrátila , držiac v rukách dva listy .

— Voilà , monsieur . Ale musíte mi sľúbiť , že ten list , ktorý je pre vás , otvoríte iba po šiestej hodine večer . Sľubujete mi to ?

Pozrela na mňa tak zvodne , že by som jej bol i svoje spasenie sľúbil . Podala mi ruku . Chytil som ju a bozkával ako šialený , pričom som cítil stisnutie jej jemných prstíkov .

— Ak otvoríte ten list pred šiestou , tak je medzi nami všetkému koniec ! Pamätajte si to : všetkému !

Pozrel som na ňu a ona sklopila zrak a zapálila sa . Vyzerala v tú minútu ako nevinné osemnásťročné dievčatko . Bol by som vďačne kľakol pred ňou a prisahal jej večnú lásku . Ešte sa mi usmiala , a kývnuc rukou , ušla do susednej izby .

Môžete si predstaviť , ako som sa cítil . Bol som si istý , že budem najblaženejším človekom na svete . Išiel som — letel som , aby som odovzdal jej list . Čo ja viem , kto to bol , kam to písala : Viem len , že to bol akýsi pán , ktorý býval tiež v tomto hoteli .

Rozumie sa , že som v ten deň ani na anglickú hodinu nešiel . Nemohol som na nič myslieť , iba na rozkošnú Yvette . Stratil som tak pätnásť frankov . Ale nech ! Obzeral , voňal a bozkával som lístok , na ktorom bolo napísané : „A son saveur Y“ .[14] Iste v ňom bolo označené miesto a čas nášho rendezvous ! Ach !

Môžem povedať , že mi dve hodiny nikdy tak dlho netrvali ako teraz . Kedy už len udrie tá šiesta hodina ! Okolo šiestej som , akoby mimovoľne , prišiel pred hotel Bellevue . Pred bránou stálo kryté auto a prišiel som práve à tempo , aby som ešte zazrel zohnutú polovicu do auta vchádzajúcej Yvette , ktorá nebola bez istej čarovnosti , za ňou som mal šťastie vidieť v tej pozitúre dobre živené strýcove okrúhlosti , nad ktorými sa rozhrnuli krídla žaketu , a nakoniec ešte i tú istú partiu tela dnu vchádzajúceho vysokého neznámeho pána .

— Kto bol ten vysoký pán ? — pýtal som sa v bráne stojaceho vrátnika .

— Pán Teodor Galbrun , manžel tej peknej dámy .

— Robia azda výlet ?

— Nie , idú do Nórska . Tu je vraj teraz prihorúco .

Vrátnik sa falošne usmial . Hlupák ! Čo sa má taký človek na niekoho falošne usmievať ? Aká impertinencia !

Pomaly som odišiel . Cestou som bez ďalšieho meškania otvoril lístok krásnej Yvette .

Bola v ňom karta so slovom : „merci“[15] a desaťfranková bankovka .

Biela labuť

Doktor Verný sa viezol z Viedne priamym rýchlikom do Ríma . Sedel v polkupé prvej triedy a prezeral rozličné noviny , ktoré si nakúpil na stanici . Bolo pekné májové ráno . Otvorenými oblokmi valil sa do vozňa lichotivý jarný vzduch ; horizont kraja sa pýšil tvrdými , na vrcholcoch snehom krytými Alpami , okolo dráhy sa zelenali lúky a polia strakateli stromami : samý kvet . Verný sa cítil mocný , tešil sa zo svojej tridsaťpäťročnej mladosti a radoval sa , že sa striasol nemocničných trampôt a starostí na celé štyri týždne . Tešil sa na Taliansko , ktoré už viac ráz navštívil . Ako starých známych išiel pozrieť obrazy , stavby , sochy a krajiny , za ktorými mu duša túžila ako za milým dievčaťom . Nenapil sa vody z fontány di Trevi[1] v Ríme , a jednako ho ťahalo za tým európskym rajom , ako ťahalo od vekov či surových barbarov alebo moderného učenca a či krásnu , rozmaznanú ženu .

Jeho radostný , spokojný pocit nedal mu pokoj : vibrovali v ňom všetky nervy , nemohli ho upútať ani jedny noviny , ani výhľad na krajinu . Keď pozeral na jedno , zdalo sa mu , že druhé je vábnejšie . Vyrušovalo jeho pokoj i vedomie , že v susednom polkupé sú dve , podľa smiechu a reči mladé anglické dámy , ktorých rozhovor bolo vše celkom dobre počuť , lebo boli i na jeho i na ich kupé otvorené dvere .

Nudil sa s Corriere della Sera ,[2] hoci čítal i nepriateľský , proti Juhoslávii namierený článok , ktorý by ho inokedy zaujímal . Zrazu zdvihol hlavu od novín , keď sa dvere pred ním zatmili : zazrel vysokú , veľmi elegantnú mladú dámu a mimovoľne ľahučko sa usmial a zašepkal : „Sapristi !“ — vyhol sa za ňou a nespustil z nej oči , kým nezmizla v chodbe susedného vagóna . Cítil , že sa začervenal , i pokrútil hlavou nad sebou . Myslel si , že urobil tvár ako ovca , takže sa tá bohyňa musela na nej usmiať . Iste je to jedna zo susediek . Je to ozajstná hra prírody , že sa táto žena tak podobá obrazu krásnej Američanky , ktorý minule videl po Weekly Times .[3] Všetko na nej zodpovedalo : zlatopobelavé mikádo , veľké belasé oči , ostro rezané červené , trošičku priveľké ústa , trochu krátky rovný noštek , okrúhla brada a čerešňová ružovosť tváre . K tomu vysoká , elastická , plná figúra . A ruky ! Do hroma , dosť veľké a elegantné , akoby si ich požičala od medicejskej Venuše .[4]

Verný sedel nahnutý nad novinami ; pozeral do nich , ale v duchu videl stále krásnu ženu . Krútil hlavou nad sebou i nad divom . Napokon sa ustálil na tom , že dáma predstavovala typ istých Američaniek .

Jeho hútanie už chvíľu trvalo , keď počul na chodbe štrknutie a zazrel kotúľať sa peniaze . Skočil a zazrel druhú dámu zo susedného kupé , stojacu zohnuto vo dverách a pozerajúcu , kde sa zakotúľali peniaze ; v rukách držala otvorenú peňaženku a usmievala sa svojej nehode .

Verný sa jej tiež usmial .

— Dovolíte , aby som vám pomohol ? — oslovil ju po anglicky .

— Veľmi vám ďakujem . Som taká nešikovná . Ale príčina je vlastne peňaženka , na ktorej sa mi pokazilo zavieranie .

Dáma vybehla na jednu stranu chodby a Verný na druhú a zbierali peniaze : boli to šilingy , koruny a sovereigny .[5] Podal jej , čo našiel a spýtal sa , či jej ešte mnoho chýba . Hľadel jej do očí a úsmev ani jej , ani jemu neschádzal z tváre . Veď sa museli usmievať , keď sa tak pozdali jeden druhému . Verný si myslel , že je to osoba ozaj na zjedenie . Aké má milé oči , aký trochu posmešný , akoby všetko rozumejúci a odpúšťajúci úsmev , a jednako jej v tých veľkých čiernych očiach sedí i čosi melanchólie . Angličanka si myslela , že hoci je i privyknutá na atletické postavy of our boys :[6] našich chlapcov , jednako málokedy videla takú súmernú , vysokú figúru , akú má tento cudzinec . A ako sa jeho tvár pri istých pohyboch ponáša na Byronovu !

Verný sa obzrel , či neuvidí ešte niekde nejaký peniaz , ale nenašiel nič . Angličanka ho uistila , že má už všetky peniaze a poďakovala mu ešte raz . Potom vošla do svojho kupé a Verný vyzeral na chodbe oblokom . Hľadel na kultivovaný kraj , ale v duši mu jednako zotrvávali Angličanky . Cesty — i poľné — boli zriadené , po poliach roztratené chutné domce a ploty okolo nich z pevného materiálu , v dobrom stave . Pomyslel si na naše ošarpané ploty z halúz a biedne , vydraté poľné cesty , ktoré dávajú kraju zanedbaný , chudobný vzhľad .

Trochu sa obrátil a zistil z dymu , vychádzajúceho z kupé , že dáma si zapálila cigaretu . Nad dverami jej oddielu bol zákaz fajčenia .

— Madame , vystavujete sa nebezpečenstvu , že vás sprievodca upozorní na veľký priestupok a že budete platiť veľkú pokutu .

Dáma sa trochu strhla .

— Čože som urobila ?

— Nezbadali ste ? Fajčíte v kupé pre nefajčiarov . Nie každý sprievodca je zdvorilý človek … Odporúčam vám presťahovať sa na ten čas , kým chcete fajčiť , do môjho kupé . Aby ste nemysleli , že ma poháňa egoizmus , ostanem za ten čas na chodbe .

Dáma vstala a vyšla na chodbu .

— Prijímam vaše pozvanie , ale len pod podmienkou , že vás nevyháňam z vášho hradu .

— Priznám sa vám , že sú i také okolnosti , v akých vďačnejšie sedím v kupé , ako stojím na chodbe . Fajčíte rada , náruživo ?

Dáma sa hlasito zasmiala .

— Nefajčím náruživo rada . Vo vlaku ma vše bolieva hlava a proti tomu najlepšia medicína je cigareta .

Verný vytiahol obočie , akoby bol urobil nejaký zvláštny objav a riekol :

— Ako ?

Dáma trochu zadivene podotkla :

— Aké „ako“ ?

— Som lekár , urobil som teraz na vás nové pozorovanie , ktoré si znamenite zapamätám .

— Som zvedavá , čo to môže byť ?

Verný sa chvíľočku na ňu díval : myslel si , že dávno nevidel takú chutnú , milú osobu , ako je táto . Bol by dal mnoho za to , keby bol mohol trochu pohladiť jej chudé líca . Postavu mala veľmi peknú , zrejme športovaním vyvinutú .

— Nuž poviem vám . Viete , že pri dámach sa vyskytujú ťažké , veľmi vážne ochorenia , ktoré možno liečiť len krásnymi toaletami , autami , alebo prípadne luxusnými kúpeľmi ?

— Indeed ?[7]

— I vaše fajčenie patrí iste do tejto kategórie . Veľmi vás ľutujem , lebo sa obávam , že vás hlava bolí každý deň niekoľko ráz . Mňa by aspoň bolela , keby som fajčil také znamenité cigarety , ako sú vaše .

Dáma sa zasa hlasno zasmiala .

— Okúste jednu . Sú americké a doniesla ich so sebou miss Palmerová , s ktorou cestujem . Pokiaľ ide o bolenie hlavy , nemáte celkom pravdu , — i potriasla rozhodne hlavou , pričom mu hľadela do očí .

Verný vzal z dózy ponúkanú cigaretu , okúsil ju a prevrátil oči .

— Prvotriedna ! Madame , fajčenie týchto cigariet je celkom iste zdraviu veľmi nebezpečné , hoci uznávam , že nemám pravdu , čo sa týka vášho bolenia hlavy . Ale iste možno nimi liečiť aj iné bolesti a tak ľudia , ktorí ich môžu fajčiť , budú stále na kadečo trpieť . Miss Palmerová je dáma , ktorá prešla do reštauračného vozňa ?

— Išla si vypiť šálku čaju .

— Iste i ju bolieva hlava .

Dáma sa zasa zasmiala .

— Myslíte , že tiež fajčí ? Niekedy .

— Viete , že sa podobá obrazu , ktorý bol pod menom „Americké dievča“ uverejnený vo Weekly Times , ako keby to bola ona ? Preto som bol celkom prekvapený , keď som ju zazrel . Iste muselo byť prekvapenie na mojej tvári veľmi zreteľné , lebo ma vysmiala .

— Sir , vidím , že radi vyhýbate pravde z cesty . Boli ste prekvapený , lebo vás očarila jej krása , ale nie preto , že sa ponáša na akýsi obraz . Moja predbežná dobrá mienka o vás začína dostávať značné pukliny .

— Som zúfalý , madame . Radšej sa priznám a uznám , že i ju pokladám za očarujúce stvorenie .

Dáma urobila vážnu , privážnu tvár a vstala , že vyjde z kupé , hoci cigaretu ani spolovice nevyfajčila . Verný skočil , aby jej uvoľnil cestu , urobiac pritom nešťastnú tvár .

— Čo , vy už odchádzate ?

— Máte kontinentálne spôsoby , na ktoré nie sme zvyknuté .

— Odpusťte mi tentoraz , madame . Parole d’honneur ,[8] že viac sa neprehreším . Budem trpieť bez slova i najväčšie sužovanie .

— Tak dobre , skúsim to , — i zasa si sadla . — Viete , že je miss Rosy Palmerová naozaj jedno z najkrajších amerických dievčat , ktoré nemožno napochytro porovnať s nejakou priemernou osobou , ako som napríklad i ja ? Viete to ?

— All right , zapamätám si , že miss Rosy Palmerová je jedno z najkrajších amerických dievčat . Ale že vy ste obyčajná , priemerná osoba , na to nerobím poznámku len preto , lebo sa nechcem vystaviť vašim trestným sankciám .

— Dajte si pozor ! Miss Rosy je dcéra multimilionára a je to ozaj , akoby tí ľudia mali možnosť zadovážiť si za svoje peniaze všetko , čo je najvzácnejšie a najkrajšie na svete .

— Madame , viete , že je to vlastne príšerné , taká osobnosť a vy s ňou cestujete len tak , akoby bola obyčajná smrteľníčka . Počul som vás , že ste sa spolu i smiali . Ako sa môžete v takej spoločnosti smiať ? Ja by som sa len díval na ňu ako na Budhu . No , pravda , človek na všetko privykne , teda i cestovať s takým zosobneným Kohinorom .[9]

— V jednom máte pravdu . Tí ľudia chápu celkom inakšie svet a život ako my . Najmä ženskí členovia takýchto rodín , ktorí sú privyknutí , že môžu mať všetko , čo stojí peniaze .

— Odpusťte moju predošlú poznámku , že sa vám divím , že ste sa spolu smiali . Možno i vy ste miliardárova dcéra , ktorý si tiež mohol za svoje peniaze zadovážiť , čo si len zaželal .

— Ste nenapraviteľný . Ja som dueňa[10] miss Rosy . Cestujem s ňou , aby som dávala na ňu pozor . Okrem mňa má ešte sekretára , sluhu , chyžnú a šoféra s autom .

— Ráčte odpustiť , ale ako dueňa máte neodškriepiteľné nedostatky , ktoré môže každý pobadať .

— Ktoré sú to ? Možno ich napraviť ?

— To je úplne beznádejné . Koľko dueň poznám zo španielskych a talianskych rozprávok , všetky sú staré a škaredé . Nechcem vám lichotiť , ale nemôžem ani pri najlepšej vôli uznať , že by ste sa mohli honosiť týmito vlastnosťami , alebo že by ste si ich mohli nacvičiť hocijakým tréningom .

— Ha-ha-ha ! — smiala sa dáma a Vernému sa zdalo , že pozrela naňho jednako len ešte milšie , ako vôbec hľadela ; pritom držala v ruke vyfajčenú cigaretu , aby ju odhodila .

Verný jej podložil noviny .

— Sir , mýlite sa , čo sa týka dnešných dueň . Zdá sa mi , že ste veľmi zaostali ešte niekde v minulých storočiach . Ja som vzor dueň , som vdova (pritom sa zapálila a veľmi chutne sklopila viečka) , omnoho staršia ako miss Rosy a ako ste sa mohli i sám presvedčiť : neúprosne prísna .

— Ste iste vzor dueň , hoci sa vekom nehodíte na to postavenie , lebo ste najviac o tri-štyri roky staršia od miss Rosy ; ale veď taký milionár si iste vyberie najlepšie i v tomto ohľade . O tom nepochybujem ani najmenej .

— Veru tých milionárov musí človek poznať , keď chce s nimi nejako vyjsť . Viete , že v spoločenskom ohľade je omnoho väčší rozdiel medzi multimilionárom a inteligentom , ako medzi inteligentom a princom ? Milardári sú veľmi exkluzívna spoločnosť a hľadia veľmi zvysoka na ostatnú spoločnosť . Veď to nie je ani div , keď ich životný štandard je úplne odlišný od štandardu všetkých ostatných ľudí , ktorí väčšinou nemajú ani tušenie , ako títo ľudia žijú . Milionárka sa práve tak nestýka spoločensky hoci napríklad so znamenitým advokátom alebo povestným lekárom — profesorom , ako sa nestýka znamenitý londýnsky advokát s továrenským robotníkom alebo farmárom . V ich spôsobe života je omnoho väčší rozdiel . Vôbec predstavte si ľudí , v živote ktorých všemožný peniaz nehrá zástoj . Možno poznáte prípad znamenitého francúzskeho spisovateľa Bourgeta ,[11] ktorého newyorský milionár pozval na prednášku do svojho paláca a po prednáške prosto poslal domov ? A s Bourgetom obcovali i panovníci .

— Čo rozprávate , ma veľmi neoduševňuje ani za vašu krásnu miss Rosy , hoci by bola i najkrajšia i najbohatšia zo všetkých tých bohýň .

Angličanka potriasla ľahučko hlavou .

— Mýlite sa . Miss Rosy , hoci i taká boháčka , je pomerne veľmi milá . Možno preto , lebo mnoho cestuje , a tak sa musí stýkať i so skromnejšími ľuďmi , najmä v Európe .

Vtom vstala , aby išla do svojho kupé . Verný vyskočil a uhol sa jej na chodbu , pričom skoro buchol do prichádzajúcej miss Rosy . Pozrel na ňu mimovoľne s prísnou tvárou ; miss Rosy mu vrátila pohľad úplne bezvýrazne , akoby bola pozrela na obločný rám .

— Kate , škoda , že ste neboli so mnou : dávno som nepila horší čaj ako dnes . Ozajstný rekord .

Mrs . Kate ,[12] vychádzajúc z kupé , trochu sa zapálila ; kývla mu hlavou a vošla s miss Rosy do ich oddelenia .

Verný sa zobral a odišiel do reštauračného vozňa . Mal dosť dojmov na rozmýšľanie .

Viezli sa celý deň a Verný sa všemožne usiloval , aby svojim susedkám čím najmenej stál v ceste . Idúc z reštauračného vozňa , našiel ešte jeden sovereign , zrejmý dôkaz toho , že mrs . Kate radšej odtajila stratu , len aby ďalej nikoho neustávala . Trochu sa zadivil , že najatá spoločnica tak ľahkomyseľne zachádza s funtmi šterlingov .[13] Nechcejúc dámy vyrušovať , poslal jej ho po sprievodcovi .

Keď sa vrátil po olovrante , na ktorom , ako aj na obede , mali účasť i anglické dámy , našiel ich stáť v chodbe , hoci prišiel za nimi hodne neskoršie . Keď prechádzal do svojho kupé , do ktorého mu medzitým prišiel i akýsi , pravdepodobne nemecký finančník , s vyšívanou čiapkou na hlave , zbežne sa podíval na dámy , neprezrádzajúc nijaký záujem : zazdalo sa mu , že miss Rosy pozrela naňho nie tak úplne nevšímavo ako predpoludním a potom vošla do svojho kupé . Mrs . Kate pristúpila k dverám jeho oddelenia a ľahučko sa usmievajúc , kývla mu hlavou .

— Ďakujem vám .

Vyskočil k nej .

— Nechýbajú vám ešte peniaze ?

— Nie , ani penny …[14] Nevzbudzuje vo vás tento strašne pustý kraj stiesnenosť ? — spýtala sa ho , aby obrátila rozhovor na iný predmet .

— Tento Tarvizský priesmyk je veru hrozný . A najstrašnejšie je , že v ňom bývajú ľudia . A koľkí ! Je záhadné , ako žijú tu medzi týmito skalami , kde ešte rastú i kríky len tu i tu , i to aké pokrčené . Podívajte sa na ich domce poskladané z kameňov , väčšinou bez vakovky .

— Obvešané biednou bielizňou . Bielizeň je vôbec pre Taliansko charakteristická . Všade jej je plno . Je to dôkaz , že jej majú málo , keď ju vždy perú . Poznáte Dürerovu kresbu Melanchólia ?[15]

— Poznám tú zúfalú osobu . Máte pravdu . Tento kraj je ako cesta do Danteho Pekla ;[16] životnejšie znázorňuje melanchóliu ako Dürerova kresba . Keď to vidím , prichodia mi na um moje najtemnejšie hriechy .

I usmial sa .

Mrs . Kate sa zdalo , že má prísnu tvár , ktorá celkom neočakávane zmäkne , keď sa usmeje . Pokrútila šelmovsky hlavou .

— Ale , veď vidíte i mnoho krásneho , to by vás malo tešiť .

— Naopak . I to krásne ma často len bolí , lebo sa ho musím zriecť , nie je moje .

— Pane , nikto nemá všetko krásne . Múdry človek je spokojný , keď má aspoň niečo z neho . Nesmiete byť taký egoista .

— Lekár , a egoista ! Myslím , že nám váš znamenitý conpatriot[17] nespravodlivo stúpa do poctivosti . Aspoň veľkej väčšine lekárov iste . Nepokladajte za nejaké chvastanie , čo vám poviem . Som pevne presvedčený , že skoro všetci cítia tak ako ja ; preto vám to spomínam , lebo je to charakteristické pre všetkých . Mal som vo svojej nemocnici posledné dni dva také prípady , ktoré ma veľmi dojali , kde sme so svojimi kolegami urobili všetko možné , aby sme pomohli — a bohužiaľ , bez akéhokoľvek výsledku . Dal som na svoje trovy — išlo o chudobnú mladú matku , ženu úradníka — doviesť k nej i znamenitého profesora : nič nepomohlo , umrela . Nechcem tým povedať , že ku každému takému chorému dávam zakaždým dovážať profesorov . Ale sú prípady , kde s radosťou obetujeme peniaze , aby sme zachránili v ľuďoch dôveru k nášmu ľudskému cíteniu a nie k svojej vede … I preto som teraz ušiel na nejaký čas sa prevetrať , lebo naše povolanie bez strát nejde a nemáme vždy nervy prenášať tieto straty bez otrasov .

Mrs . Kate pozrela naňho s výraznejšou melanchóliou , ako ináč hľadievala .

— Zdá sa , že ste primäkký , citlivý . Našťastie nemôžete vziať na seba všetky bolesti sveta tak , ako jeho krásu . Veda je nie boh , nemôže byť dokonalá . Keby ste zachránili každého , nebola by v tom nijaká zásluha , — riekla mu skoro šeptom a stisla mäkkou rúčkou jeho ruku .

— Vaše spolucítenie ma dojíma a posilňuje , madame . Ďakujem vám . Príde mi iste mnoho ráz na um .

Teraz sa usmiala milá pani .

— Máte ho neobmedzene .

Kývla mu hlavou a odišla k miss Rosy , ktorá vidiac ju vchodiť , odložila revue , ktorú prezerala .

Verný si myslel , aký jemný takt má tá pani . Odišla s milým slovom , keď začínala byť situácia trochu pálčivá . Možno ju nikdy viac neuvidí . Ale celkom iste mu jej obraz nevymizne z duše , vždy uvidí pred sebou milú tvár všetko rozumejúcej osoby s melancholickými čiernymi očami .

Odišiel do svojho kupé a hľadiac na pusté skaliská priesmyku , dal voľný beh svojej fantázii . Bol slobodný a nijakou ženou neviazaný . Škoda , že je spletená s tou americkou bohyňou … Pravdepodobne sa už viac s ňou nebude môcť ani zhovárať . Keby aspoň vedel , kde idú . Aká by bola jeho cesta bohatá , keby sa zavše s ňou stretol a mohli si vymeniť svoje náhľady o krásnych umeleckých predmetoch !

Pôvodne si umienil , že sa v Benátkach nezastaví . Čo tam ? Neťahalo ho nič do mesta , vystavaného počítajúcim , nemilosrdným kupeckým duchom , cifrovane ako strakatá mydlová bublina , s umením bez pravej veľkosti a slobody , možno len s dvoma-troma naozaj veľkými a sympatickými umelcami .

Teraz sa mu vtierala myšlienka , že sa dámy zastavia na deň-dva na Lide . Príroda je tam prekrásna , kúpele v belasej Adrii vábia každého , kto ich raz okúsil .

Skúsi šťastie a ostane tam niekoľko dní .

Keď mrs . Kate vošla do kupé , miss Rosy sa na ňu s tôňou irónie usmiala .

— Kate , drahá , musel vás ten váš cudzinec veľmi dojať ; boli ste taká sentimentálna , že som sa bála , že sa rozplačete . Dajte si pozor , Kate , dajte si pozor !

— Nuž je to človek s dušou . Obyčajne hľadíme na každého neznámeho ako na antipatického egoistu , ktorému len zavadziame v úzkom vozni . A koľko ráz sa mýlime ! Myslím , že skoro vždy .

— Čože vás tak dojalo ? Ako dobre , že ste sa s ním tak spriatelili , aspoň sa máme čím cestou baviť .

— Vidíte , Rosy , aká ste nekonzekventná . Pred hodinou ste ma hrešili , že som ľahká vdovička , pozerajúca na mužov a teraz ma chválite !

Mrs . Kate obšírne vyrozprávala , ako to dámy — i najinteligentnejšie — robievajú , o čom sa zhovárala s Verným .

— Čo myslíte , Kate , nie je váš doktor trochu prisentimentálny ? Takí chlapi nemávajú pevnú povahu . Pomyslite si , Kate , chlap bez vôle … ! Viete čo ? Myslím , že urobíme najmúdrejšie , keď vystúpime v Udine a budeme sa trochu voziť po krajine na aute .

Mrs . Kate návrh nemilo dojal .

— Prečo , drahá ?

— Lebo váš cudzinec ide iste do Benátok , ktoré sú také malé , že by sme sa s ním museli zísť či na Piazzette ,[18] či na Lide . A keď sa s ním zídeme , obávam sa o vás , Kate !

Miss Rosy pozerala mrs . Kate do očí so strojenou prísnosťou . Kate sa zapálila .

— Čo vám budem tajiť , že sa mi ten cudzinec vidí ? Iste sa mi vidí , a vám , sweet heart ,[19] sa vidí tiež .

Rosy sa zapálila ešte i na obnaženom krku , jednako hrdo vztýčila hlavu .

— Ale iste , je to pekný vzor muža . Ale že by som sa oňho zaujímala , to tajím . Vystúpime v Udine ?

Mrs . Kate cítila , že by Rosy bola omnoho radšej , keby jej odporovala a keby išli rovno na Lido . Ale teraz si trochu zo vzdoru myslela : „Keď to mrzí mňa , nech to mrzí i teba ,“ i povedala :

— Dobre , vystúpime . Hoci mi je to celé trochu smiešne : utekať pred človekom , ktorý nás naskrze neprenasleduje .

Miss Rosy chcela zahladiť stopy svojho cítenia , ktoré ju nútilo nedopriať mrs . Kate cudzinca , keď sa ona pre svoju prílišnú veľkopanskú pýchu nemohla dostať s ním do styku , i povedala :

— Poviem vám pravdu , chcela som vystúpiť v Udine i bez cudzinca . Hlavné , všetkými turistami navštevované mestá sú nám už i tak známe . Na vidieku je mnoho zaujímavostí a mnoho milej intimity ozajstného života , ktorý vidíme v malých mestách v jeho skutočnosti , kým vo veľkých len ako masku .

— Rosy , — zvolala mrs . Kate s posmechom , — vy hovoríte ako profesorka na prednáške ! Ako je ťažko pretvárať sa tomu , kto nie je na to zvyknutý ! Vy ste taká drahá !

I stiahla jej hlavu k sebe a bozkala ju .

V Udine vošli do vagóna sekretár a sluha miss Palmerovej , zobrali ich plédy a skvostné toaletné tašky i knihy a otvorili pred dámami dvere vagóna . Miss Rosy kráčala s hrdo vztýčenou krásnou hlavou . Pozrela na Verného a oči sa im stretli , ale ostali nemé . Keď išla za ňou mrs . Kate , vyskočil a poklonil sa jej .

— Good bye , — riekla milo , s úsmevom .

Verný pozrel na ňu s prekvapeným ľakom , že už odchádzajú , i zamrmlal čosi nezrozumiteľné a pokročiac k obloku , hľadel za nimi . Bol už večer ; na nie veľmi skvele osvetlenej stanici bolo málo ľudí , medzi ktorými bolo vidieť prechádzať Angličanky k východovým dverám . Neboli ďaleko od vozňa , z ktorého vyšli , a Vernému zatrepotalo srdce , keď sa mrs . Kate obzrela a kývla mu ešte rukou i hlavou a keď pobadal i ľahučké kývnutie hlavou miss Rosy .

Obrátil sa a preniesol svoj kufrík do kupé , z ktorého dámy vyšli a hodil sa na sedadlo . Bolo ešte plné ich jemného parfumu .

Smial sa i hneval na seba , že ho nepatrné kývnutie miss Rosy tak dojalo . Mrs . Kate razom ustúpila do pozadia pred skvelou krásou Američanky a pred bleskom jej ohromného bohatstva . On pokladá za bohvieaký znak záujmu jej skromnučké kývnutie hlavou , a ona , ak vôbec niečo , tak si myslela : „Čože by som mu nekývla hlavou , veď ho nikdy viac neuvidím . Nech má radosť .“

Kým bola najmenšia možnosť prísť s ním do styku , vôbec si ho nevšimla , ani toľko , ako čvirikajúceho vrabca na strome .

Cítil sa ponížený . Vyhováral sa sám pred sebou , že nemá na to príčinu , veď sa voči nej neprevinil v ničom . Jednako ho nemilo mučilo vedomie , že by bol blažený , keby ho oslovila , alebo keby sa zúčastnila na jeho rozhovore s mrs . Kate , čo by bola celkom obyčajná zdvorilosť . Ale on pre ňu vôbec nejestvoval . Možno mimovoľne , bez rozmyslu mu kývla hlavou , ako sa kývne sluhovi , žobrákovi , vôbec každému bez rozmyslu — a jeho to tak vzrušilo !

Bolo mu jedno , kde pôjde teraz . Vábne ženy zmizli z jeho cesty . Keď si umienil , že pôjde na Lido , nuž pôjde ta na niekoľko dní .

Večer prišiel na Lido a ubytoval sa v hoteli Excelsior . Trávil dni , ako mohol ; kúpal sa , hral tenis a prechádzal sa po meste . Na tretí deň popoludní sedel , ako si to už navykol , v kaviarni oproti prístavisku vaporettov[20] a prezerajúc noviny a popíjajúc čiernu kávu , hľadel na obecenstvo , prichádzajúce parníkmi . Myslel si , že ľudia málokedy pôsobia takým stádovitým dojmom ako v Benátkach , keď vystupujú po môstku z lode a prechádzajú sa v tlupách v istých hodinách po meste , putujúc od jedného pamätného miesta po druhé . Všetci majú tie isté popudy a nejasné predstavy o videnom a hľadia na seba či s hanblivosťou , či so závisťou alebo s posmechom . Bol presvedčený , že všetci prisahajú na bezmierne chvály svojich reklamných cestopisov a pokladajú za nevzdelaného hlupáka , kto si dovolí mať inú mienku . Veľké množstvo z nich tvoria zamilované novomanželské páriky , ktoré , tlačiac sa k sebe ako trúce sa ryby , nemyslia na nič len na seba a svoju lásku . Benátky sú vôbec svätyňou prvých obetí Venuše a nie San Marco , ale Kupido a Merkur by mali byť ich patrónmi .[21] Na Piazzette možno tak pripadajú pozorovateľovi vo veľkej väčšine nepekné a všedné páriky zaľúbencov ako všetko všade špiniace holuby .

Zasa prišiel vaporetto a Verný hľadel na schádzajúcich . Zrazu chytil pri ňom na stole ležiace Figaro[22] a zakryl si ním tvár . Zbadal medzi prichádzajúcimi svojho priateľa , advokáta Paľka Chovana , ktorý si sebavedome vykračoval nábrežím so svojou ženou Marienkou .

Asi pred štyrmi rokmi bol Verný zamilovaný do Marienky , pokladajúc ju vtedy (bože môj !) za najkrajšiu na svete . K tomu sa všeobecne povrávalo , že dostane hneď po sobáši od otca — veľkokupca — pol milióna vyčítaných na stôl v hotovosti . Kým však šťastne váhal , či si ju už vziať a vzdať sa klinickej kariéry , prišiel jeho priateľ Pavol a nátlaku rodičov ľahko povolivšiu Marienku si vzal . Verný nechcel pred Chovanom ukazovať , ako mu celá udalosť zarezala do živého , pretvaroval sa , že si z Marienkinej nevery mnoho nerobí a udržoval s ním priateľstvo ďalej : zavše ho navštívil a stýkal sa i s jeho ženou celkom priateľsky . Cítil však voči nim dlhší čas rozhodnú nevraživosť , ktorá sa časom zmenila na ľahostajnosť .

Keď ich teraz zazrel , obzeral si ich dôkladne spoza novín , keď kráčali vzdialení od neho nie viac ako desať-pätnásť krokov .

Marienka , teraz trochu vychudnutá , obstojne šumná osoba , mala tvár veľmi obyčajnú ; oblečená bola , hoci so zrejmou nádherou , v neprimeranej toalete a rozhodne nie vkusne . Verný si pomyslel na Angličanky , zašatené s krajnou eleganciou a bolo mu ľúto , že sa naše slovenské dámy nevedia obliekať a že majú len vo výnimočných prípadoch očarujúce vystupovanie . Rozmýšľal , čo je príčina a prišiel k presvedčeniu , že uchvacujúce správanie je vždy výsledkom vysokovzdelanej , dobrotivej duše a istoty ovládania situácie . Naduto , veľkopansky držať sa naučí každá chyžná , ale nevie vložiť dušu do tváre a do svojho vystúpenia , kto ju nemá .

Verný sa nechcel zísť s Chovanovcami . Boli mu priobyčajní možno práve preto , lebo bolo vidieť na nich , že sú zámožní a že si myslia , že si môžu niečo dovoliť . Porovnávajúc ich mimovoľne s mrs . Kate a miss Rosy , cítil , že by mu vyslovene zle padlo , keby sa v ich spoločnosti zišiel s Angličankami . Mrzelo by ho , keby si mysleli , že takí sú ľudia triedy , do ktorej patrí i on .

Rozhodol sa , že odcestuje zajtra predpoludňajším vlakom do Florencie . Veď čože tu má ešte robiť ? Bohviekde Angličanky zašli ! Veď čože je tým ? Sú voľnejšie ako vták , lebo ich nič neviaže k nijakému miestu , len ľubovôľa .

Večer mimochodom videl , že sa Chovanovci ubytovali v Grand Hoteli Hungaria a že iste pod zámienkou neznalosti inej reči obcujú tam s personálom a tamojšími hosťami po maďarsky , hoci vedia po nemecky . Iste nie sú hrdí na svoju slovenskosť , ale ju zataja …

Ráno bolo prekrásne , od mora povieval ľahučký vánok . Nevydržal v izbe ; chytro pohádzal na seba tenisový úbor a vyšiel na ihrisko .

Bolo iba šesť hodín a len tu i tu sa mihol človek okolo hotela alebo na nábreží .

Na ihriskách už bol akýsi život . Na jednom bola spoločnosť troch dám a dvoch pánov a na druhom obďaleč hrali dve dámy , ako sa mu zdalo , hodne pohodlne . Išiel smerom k nim ; keď sa priblížil , poznal s úplnou istotou , že sú to miss Rosy a mrs . Kate .

Sprvu bol radostne prekvapený . I zrýchlil krok , ale hneď ho i stíšil : je otázne , či je on dámam taký vítaný , ako ony jemu . Mrs . Kate ho iste milo privíta , ale aký posunok urobí miss Rosy ? Jednako kráčal ďalej , lebo si myslel , že je jeho povinnosť pokloniť sa dámam . Potom už môže zariadiť svoje správanie podľa ich pokračovania .

Keď bol od ihriska nejakých dvadsať krokov , zvolala naňho mrs . Kate :

— Good morning , doktor ! Poďte sem !

Verný rezko vykročil a poklonil sa . Len Kate mu podala ruku a miss Rosy kývla s malým úsmevom hlavou . Obidve boli v tenisových úboroch skvostné a bolo mu na tvári vidieť , že s obdivom hľadí na ne . Verný mal teraz príležitosť prvý raz si dobre obzrieť miss Rosy . Pri nedostatočnom pozorovaní nemohol pobadať na jej tvári hrdú , trochu opovržlivú črtu , ktorá zacláňala i jej úsmev .

Mrs . Kate podotkla :

— Dobre ste prišli . Viete dobre hrať ? Miss Palmerová hrá prvotriedne , ja nie veľmi , nuž moja hra ju neveľmi baví .

Miss Rosy sa hrala s loptou a s raketou .

— Nuž , hrám obstojne , — poznamenala ledabolo .

— Som veľmi rád , že môžem s vami hrať . Smiem sa vám predstaviť ? Som Ján Verný , lekár z B . , Čechoslovák , presne Slovák . Vôbec akási špecialita , lebo neverím , že by ste poznali mnoho Slovákov .

Dámy sa usmiali . Miss Rosy podotkla :

— Ste veru prvý Slovák , s ktorým sa zhováram , hoci je ich u nás v Amerike dosť .

Mrs . Kate povedala :

— Never mind it ,[23] nerobte si z toho nič , hlavná vec je , či dobre hráte tenis . Ak áno , tak sú Slováci brave boys ,[24] ak nie , tak je to v našich očiach veľká národná chyba . Ináč , keď ste vy prezradili svoje inkognito , prezradíme vám i my , že sme miss Rosy Palmerová z Detroitu a mrs . Kate Jarvie z Oxfordu .

Verný sa trochu usmial .

— Priznám sa vám , že sa vašej známosti úprimne teším . Čo sa týka hry , myslím , že hrám dosť obstojne , keď ma nerozčuľujú . Nuž , šampión nie som .

— Tak ukážte , čo viete . Hrajte jeden set s miss Palmerovou a ja budem kritizovať .

Prvé dva gamy[25] Verný tak ľahko prehral , že vôbec nič nepočítal .

Mrs . Kate poznamenala s ľútostivým posmechom :

— Ó , doktor , vy Slováci musíte byť majstri v iných hrách , keď v tenise dosahujete rekord absolútnej nespôsobilosti . Myslím , že by som vás i ja nabila .

Miss Rosy vytiahla obrvy dohora a bolo na nej vidieť , že stratila záujem o hru .

Verný bol taký zaujatý pozorovaním krásnych pohybov svojej odporkyne (bolo na nej vidieť , že je i v tomto ohľade cvičená znamenitými učiteľkami) , že úplne zabudol na hru . Bol by najradšej odložil raketu a hľadel na uchvacujúce stvorenie . Na slová mrs . Jarvie sa spamätal .

— Veru máte pravdu . Ale prosím ešte trochu trpezlivosti ; možno , že sa zoberiem .

V hre potom ukázal , čo vie . Pomyslel si , že dámy by nadobudli presvedčenie , že možno i preto hrá tak slabo , aby si získal ich priazeň . Ale dobrej hráčke nepadne dobre , keď sa s ňou zahrávajú .

Ostatné gamy vyhral a miss Rosy , namýšľajúca si hodne o svojej hre , bola trochu nepríjemne rozrušená , keďže už bola pokladala výhru za istú . Trochu zamračene sa spýtala :

— Hráte ešte jeden set ?

Mrs . Kate nespustila oči z pekného muža , ktorého postava v tenisovom úbore sa veľmi výhodne uplatňovala ; navrhla , aby hrali v trojke , lebo sa obávala , že ak miss Rosy zasa prehrá , namrzí sa naňho a bude sa vyhýbať jeho spoločnosti .

— Dovoľte , mrs . Jarvie , ešte jeden set s miss Palmerovou . Iste ma teraz načisto nabije a potom vy budete mať príležitosť zahojiť moje rany tým , že sa mi dáte premôcť .

I hrali druhý set , a mrs . Jarvie s úprimným potešením hľadela na krásnu hru , výkrikmi vše dávajúc najavo svoj obdiv .

Nebol veľký rozdiel , ale jednako vyhral Verný . Miss Rosy bola spokojná sama so sebou a hoci i prehrala , podala mu ruku s úsmevom :

— Doktor , vy ste fair player .[26]

— Ďakujem vám , miss Palmerová . Dúfam , že v najbližšej hre ma vy premôžete . Mnoho mi nechýbalo . Hráte prvotriedne : musel som sa veľmi zozbierať .

Mrs . Jarvie im gratulovala .

— Ale teraz si poďte zahrať so mnou . Dúfam , že zachránim česť anglických dám !

Hral s mrs . Kate a — prehral . Prehral — a nie schválne . Kate vôbec nebola zlá hráčka a Verný bol milým chovaním miss Rosy taký dojatý , že myslel len na ňu a hra mu bola čosi vedľajšie .

Mrs . Kate ukazovala , že je na svoju výhru veľmi hrdá . Miss Rosy , hľadiac na Verného , usmiala sa s porozumením .

— Mrs . Jarvie , vy ste falošná : veď vy hráte prvotriedne .

— Ó , áno , vždy , keď budete hľadieť inde , a nie na hru , vyhrám . You can be sure of it .[27]

Miss Rosy sa zapálila .

— Dámy prišli včera večer ?

— Áno a ostaneme tu niekoľko dní , ak nás tunajší Angličania a Američania neodoženú , — podotkla mrs . Jarvie .

— Je to pravda , že nás je všade primnoho a všetci naši ľudia si myslia , že je ich povinnosť starať sa o zábavu osamelých dám a natískať im svoju vôľu . A my sme si s mrs . Jarvie teraz umienili , že budeme žiť tak , ako sa bude páčiť nám a nie cudzím pánom .

Mrs . Kate hľadela na Verného a kývla hlavou .

— Áno , vyhneme sa im . Mne by to bolo ľahké , keby som bola sama , ale …

— Neverím , — zasmial sa Verný .

— Ó , iste , ale miss Rosy sa ich nemôže ohnať . Ostanete ešte tu ?

— Možno ostanem . Chcel som dnes odísť do Florencie , ale keby som si mohol ešte raz s vami zahrať , vďačne by som ostal . Vidí sa vám Lido a Benátky ?

Mrs . Kate spľasla rukami :

— Ako sa mi tu vidí ! Aké krásne belasé je tu more s bielymi , stále sa meniacimi penami na brehu ! Je to , akoby vietor pokyvoval jemným svetlobelasým hodvábom s čipkovými bielymi okrajmi . Nad ním práve také belasé nebo a v tej belasosti stratený polokruh krásneho mesta so stále sa meniacim životom veľkých morských lodí , parníčkov a gondol . Je to ako zem so svojou krásou a tvorbou ľudí , vsunutá do nekonečnosti mora a neba .

Miss Rosy i Verný sa usmievali nad oduševnením peknej panej .

— Madame , vy ste hotový básnik ! Ako mocne musí na vás účinkovať krása !

Miss Rosy povedala :

— Keď sa podívame na tú tvorbu , očaria nás paláce , chrámy , sochy , obrazy nehynúceho pôvabu dvíhajú dušu na Olymp !

Bol veľký rozdiel v prednese mrs . Kate a miss Rosy , ktorá hovorila s chladnokrvnosťou a akousi nedbalosťou .

Verný hľadel s obdivom na krásne ženy ; prekvapoval ho spôsob ich vyjadrovania . Jednako ho pokladal za trochu prepiaty a preto poznamenal :

— Nie som veľký obdivovateľ tohto mesta . Iste sú jeho prírodné krásy veľmi uchvacujúce , i ľudia tvorili tu mnohé diela povznášajúce nás na Olymp , ale na ten Olymp , na ktorom sídlili aj mnohí bohovia , ktorí boli neprajníkmi ľudského pokolenia .

Pomaly sa vzďaľovali z ihriska .

— Ako môžete tak hovoriť , vy strašný človek ! — naskočila naň s predstieraným rozhorlením mrs . Kate .

Miss Rosy sa usmiala .

— Dajte si pozor , mrs . Kate vás ubije , ak sa opovážite haniť jej sväté mesto .

— Nuž , Benátky sú pekné , skorej chutné so svojimi palácmi a kostolmi , lenže paláce sú jeden ako druhý : rozmanitosť obločných oblúkov veľký rozdiel medzi nimi nerobí ; renesančné a barokové paláce sú zasa podobné jeden druhému a je ich pomerne málo . Všimli ste si palác Vendramin-Calergiho[28] s nápisom : „Non nobis , Domine , non nobis .“[29] V Palazzo Ducale[30] je i poprsie tohoto briganta :[31] aká je to pretvárka a faloš ! Vyjmúc dvoch-troch , sú to všetko obydlia malých ľudí , majúcich potešenie jedine vo svojej domácnosti a v tom , že môžu týmito schránkami pekných žien súperiť medzi sebou . To nie sú stelesnené túžby mocných , voľných mužov a ich bojov . Predstavte si paláce vo Florencii : taký Palazzo Pitti , alebo Riccardi[32] alebo Guadagni !

Madame Jarvie poznamenala :

— Veď v tomto ohľade máte pravdu , ale jednako dojem celého mesta z Canal grande[33] je taký , že nemá podobného .

— Iste je to ojedinelý dojem už i tým , že niet mesta , ktorého ulice by tvorili lagúny a ktoré by bolo spravované takým spôsobom ako Benátky . Mne aspoň nie je známe , že by inde vláda a hlava štátu po stá rokov sídlila v paláci , ktorý je zároveň jedným z najukrutnejších žalárov . Moc , blahobyt a šťastie , založené na mučiarňach a najhroznejšej neistote bezpečnosti svojich obyvateľov , lebo veď nikto si nebol istý , či ho už tej noci neprepadnú jeho spoluobčania , majúci ho strážiť , či ho neodvedú sbirrovia[34] do toho pekla na svete , hoci bol i najnevinnejší ! A k tomu to pokrytectvo a samá nepoctivosť ! Ideu svojho parádneho kostola a všetkých svojich palácov vzali od cudzích , práve tak ako sochy a stĺpy do veľchrámu . Ukradli aj telo svojho svätca . Nevybojovali ho , ale ukradli , ako najobyčajnejší kmíni , zabaliac ho do slaniny , aby ho mohamedánom urobili odporné . Vrchná polovica ich Palazzo Ducale je prísna a chmúrna ; spodná polovica by sa so svojimi čipkovitými galériami hodila do letohrádku v krásnom parku . Ich Ponte dei Sospiri[35] je zvonku prekrásna , milá hračka , zdanlivé miesto pre zamilované schôdzky . Zdnu je hrozná chodba do mučiarní a čo je najstrašnejšie , pred inkvizičný súd desiatich katov , ktorí sa svojou zbabelosťou nútili do ukrutností , bojac sa ukázať cit milosrdenstva alebo spravodlivosti .

Miss Rosy zvolala :

— Ich dóžovský palác je krásny plum-cake[36] , naplnený najhroznejším jedom .

Mrs . Jarvie pokrútila hlavou a usmiala sa :

— Nemáte pravdu ! Vy dvaja vidíte všetko pričierne . Rosy , vám sa páčili Benátky , kým vám ich doktor nepokazil . Krásne obrazy Belliniho , Tiziana , Tintoretta nevyrástli na hroboch ani v mučiarňach .

— Madame , všimli ste si poprsia dóžov v Palazzo Ducale ? Videli ste portréty Tintoretta i Tiziana , ich senátorov a kadejakých prokurátorov ?

— Máte pravdu , — poznamenala miss Rosy , — to všetko sú hrozné tváre : alebo zákernícke , alebo ukrutné . Ó , Kate , nenávidím toto mesto !

— Madame , boli ste už v ich žalároch ?

— Nebola a ani nepôjdem , — odvetila s chutnou trucovitosťou mrs . Kate . — Myslíte , že nemáme v živote dosť nemilých dojmov , i keď nebeháme za nimi ?

— Moja drahá , tak nemôžete správne súdiť , keď hľadíte na všetko len z krásnej strany , — riekla miss Rosy vážne poučujúcim hlasom .

Verný sa zasmial ich škriepke .

— A čo myslíte , že som tým niečo stratila ? Čo mám z toho , keď si kazím svoj milý optimizmus a keď som smutná ?

Mrs . Kate pritom strčila päťlírnik do dlane otrhanému chlapcovi , predávajúcemu noviny , ale noviny od neho nevzala .

— Ako lacno ho urobím šťastným na celý deň !

— Nepôjdete dnes do mesta ? — spýtal sa Verný . Dámy hľadeli na seba spýtavo . Miss Rosy pokrútila záporne hlavou :

— Ešte neviem .

Mrs . Jarvie poznamenala :

— Najskorej nepôjdeme , lebo musíme písať listy . Už sme skoro celý týždeň nevybavili túto milú povinnosť . A aká vďačná práca je opisovať našim milým svoje dobrodružstvá ; sú to takí vďační čitatelia ! Aké sme pred nimi duchaplné ! Však , Rosy ?

— Iste , a právom .

— Ale zajtra ráno prídeme na tenis , — riekla miss Rosy , keď sa jej zazdalo , že Verný osmutnel .

Boli v hale hotela , kývli Vernému hlavou na rozchod a odišli .

Zmizli tak neočakávane , že sa Verný cítil veľmi opustený . Nahováral si , že sú bezohľadné . Myslel si , že by bolo najlepšie odcestovať a nechať ich tak . Mal dosť času pobaliť a odviezť sa na stanicu . Išiel pomaly do svojej izby a preobliekol sa do vychádzkových šiat , i pobalil po troche . Hľadel oblokom na more a na život na jeho brehoch . Deň sa mu zdal do rána nekonečne dlhý ! Bolo mu veľmi clivo za Angličankami . Vyšiel na nábrežie a nerozmýšľajúc (predstavoval si stále najmä miss Rosy pri rozličných pohyboch) , chodil hore-dolu , nevediac sa odhodlať na nič . Čakal vaporetto , hoci vedel , že neodcestuje . Zdalo sa mu , že by sa vďačne zišiel s Chovanovcami len preto , aby sa s nimi povadil . A tak jednako sa prevliekol čas , ktorý by bol stačil na jeho odchod na stanicu , a on neodišiel .

Pozrel na hodiny : bolo pol jedenástej , vlak do Florencie už odjachal .

Sadol na vaporetto a zišiel na Piazzettu . Bola plná potulujúceho sa obecenstva , ktoré pozostávalo väčšinou z darebáčiacich Benátčanov . Boli mu protivní vylízaní šviháci , chcejúci koketovať a flirtovať s cudzinkami , vykrúcajúc na ne svoje hladné oči . Nejedna husička si namýšľala na svoju neodolateľnú krásu , keď sa taký chudák prilepil na jej kroky . Mnohé dámy — i prázdnohlaví páni — sa dali fotografovať , obsadení holubmi , v úzadí majúc San Marco alebo dóžovský palác . Verný sa uškrnul , hľadiac na šumnú mladú paničku , keď si po fotografovaní obzerala svoje svetlé hodvábne šatočky . Iste si pomyslela , že sa s holubmi viac fotografovať nedá .

Odišiel ku kostolu St . Giovanni e Paulo ,[37] pod ktorým stojí socha condottiera[38] Colleoniho .[39]

Obzeral krásnu sochu tohto starého zbojníka a hneval sa na Benátčanov ; Colleoni im urobil platné služby a jednako ho otrávili . Prijali od neho stotisíc dukátov na jeho sochu , ktorú boli povinní postaviť na Piazza San Marco alebo na Piazzette .

Hoci je Colleoniho socha dielo Verrocchia[40] a Leopardiho ,[41] jedna z najkrajších jazdeckých sôch na svete (mnohí kritici hovoria , že vôbec najkrajšia) , prešibaní Benátčania postavili ju do zastrčeného kúta , nad úzku , páchnucu lagúnu , hoci by ich Piazzette bola tvorila prvotriednu okrasu . Colleoni nebol nobile[42] z ich kruhu .

Popoludní vošiel do dóžovského paláca a obzeral si z dlhej chvíle dôkladne v jeho dvore všetky sochy ; potom vyšiel na poschodie do zasadacích sál , všímajúc si tam viac obecenstvo ako obrazy , ktoré už mnoho ráz poprezeral .

Stál v Sala del Maggior Consiglio[43] pred Tintorettovým „Paradisom“[44] a vše pozrel na obraz akoby s ľútosťou , že znamenitý maliar také dlhé roky strávil v základe nie mnoho znamenajúcou maľovačkou , vše zas hľadel na ostatné , pomerne nie obzvláštne vynikajúce ohromné obrazy , pokrývajúce rozsiahle steny . Zazdalo sa mu , že počul za sebou hlas mrs . Jarvie , i obrátiac sa pomaly , videl ju s elegantným mladým človekom . Pokročil k nej a poklonil sa : videl záblesk potešenia v jej očiach .

— A vy ste tiež tu ! Miss Rosy bude rada . Podívajte sa , tam stojí . Hľadí na čiernu škvrnu na stene , kde mal byť obraz Marina Falieriho .[45] Choďte k nej a môžete spolu kritizovať Benátky , ako sa vám bude ľúbiť .

Verný pozdravil miss Rosy , ktorá ho nezbadala , len keď stál pred ňou a oslovil ju . Privítala ho s milým úsmevom a podala mu ruku .

— Čo viete o tom nešťastnom dóžovi ? V cestopise je toho o ňom málo .

I ukázala na čierny štvorec na stene .

— Ako vždy : Cherchez la femme .[46] Falieri bol starý úradník republiky , keď sa stal dóžom . Mal mladú , krásnu ženu , ktorej dvoril Michele Steno . Pri viacerých príležitostiach sa správal voči dóžovi posmešne a Falieri si nemohol od pyšného nobila zadovážiť nijaké zadosťučinenie . Dóžovstvo bolo už vtedy parádnym postavením bez akejkoľvek moci . Moc mali v prvom rade traja „kápovia“ desiatich , ktorí mohli bez akejkoľvek zodpovednosti i zo svojho stredu dať popraviť , kto im bol podozrivý . Nešťastný Falieri chcel dostať moc do svojich rúk a hľadal na to spojencov medzi nízko stojacimi občanmi republiky , nemajúcimi vôbec nijaké politické práva . Pravda , sprisahanie sa vyzradilo a Falieriho sťali na Scala dei Giganti .[47] Ľutujete ho ?

— Možno ho ľutujem , ale úctu , s ktorou som hľadela na tú čiernu škvrnu , viac nemám . Myslela som , že príčina toho , čo robil , bola oddanosť republike a nie žiarlivosť a pomstychtivosť . Som zvedavá , čo sa stalo s jeho ženou ?

— Ani ja ho neľutujem . Skoro nikdy neľutujeme starca , ktorý sa zamiluje do mladej ženy . Je to neprirodzené . Jeho žene sa nič nestalo . Nobilovia si navzájom nevykáľali oči , keď nemali na to príčinu .

Miss Rosy sa obrátila a kráčala zo sály . Verný šiel s ňou , obzrúc sa za mrs . Jarvie a jej spoločníkom . Nebolo ich vidieť , najskorej vošli do inej miestnosti .

— Nemali by ste vôľu ísť si pozrieť Ponte dei Sospiri a žaláre , čo len povrchne , keď ste ich ešte nevideli ?

Miss Rosy pozrela naňho akosi zvedavo a pohla máličko plecom .

— Nedbám . Dosiaľ som sa nemohla na to odhodlať .

— Úplne postačí , keď si obzrieme miestnosti súdu a jeden-dva žaláre nad zemou . I to postačí , aby človek navždy zanevrel na Benátčanov , keď si pomyslíme , ktorí tam celkom nevinne trpeli strašné útrapy a hroznú smrť .

— Myslím , že trochu jednostranne posudzujete tých ľudí . Veď oni jednako bránili bezpečnosť svojho štátu . Viete , že sa zo všetkých talianskych republík len Benátky udržali pri veľkej moci a ich obyvateľstvo žilo pokojnejšie ako obyvateľstvo Florencie alebo Milána .

— Neviem , či to bolo naozaj tak . Macchiavelli[48] chváli benátsku konštitúciu . Ale predstavte si , že Benátčania boli stále otrocky utlačovaní , najmä triedy okrem nobilov . V iných štátoch boli zavše nepokoje , ale v pokojných časoch mali občania slobodu a istotu života a voľnosti . Tu v tejto izbe della Bussola sú dvercia schránky , do ktorej padali infámne denunciantské listy[49] cez leviu tlamu , nachádzajúcu sa v predizbe .

Miss Rosy zastala , na tvári jej bolo vidieť stiesnenosť .

— Bože môj , veď i úradník , ktorý vyberal listy z tej nešťastnej schránky , musel to robiť trasúcou sa rukou , či nie je oznámený on alebo člen jeho rodiny .

— Čo viac , i desiati vodcovia , ba i členovia collegia dei tre , tvoriaci trestný senát , neboli si istí , či nie je jeden z nich oznámený . Že bol nevinný ? To mu veľmi nepomohlo . Loredanovci[50] žili v nepriateľstve s Foscarovcami . Dvaja z nich náhle umreli . Syn znamenitého dóžu Jacoma Foscariho bol iste nevinný v zločinoch , pre ktoré ho prenasledovali , nespáchal zradu , len už mučením ohlúpený prosil milánskeho Sforzu ,[51] aby sa ho zastal a následkom toho ho zasa tak skatovali , že onedlho umrel . Jeho otec nemal ani toľko vlády , aby vykonal to , že by mohol v rodičovskom dome umrieť . Odvliekli ho na Krétu , tam zahynul . Potom prenasledovali dóžu Francesca Foscariho ,[52] ktorý , hoci bol sľubom zaviazaný do smrti sa nezriecť dóžovskej hodnosti , jednako musel už ako vyše osemdesiatročný starec opustiť dóžovský palác . Keď ho obecenstvo videlo opierajúceho sa o palicu schádzať Scalou dei Giganti , ľutovalo ho , ale nikto sa neopovážil ani hlasom ani posunkom preukázať svoj súcit . Každý vedel , čo by mu bol zadovážil aj mimovoľný pohyb . Veď keď zmizol člen hoci najvplyvnejšej rodiny , neopovážili sa jej príslušníci ani len vyzvedať , kde sa mohol podieť , aby i na nich nepadlo podozrenie . Collegio dei tre[53] robilo čo chcelo v tajnosti , aj bez vedomia senátu desiatich , bez zodpovednosti . Môžete si myslieť , aké hrôzy tí traja , svojou úradnou mocou skazení ľudia museli popáchať . Je mnohonásobne dokázané , že zneužili svoju moc na odstránenie ľudí , ktorí im z hocijakého ohľadu zavadzali , alebo ktorým sa chceli pomstiť . To všetko sa dialo v miestnostiach , ktoré ideme pozrieť . Môžete si predstaviť , že v takto spravovanom štáte mohol byť človeku život milý ?

Vošli do siene , v ktorej zasedávali „desiati“ .[54] V jednom z kútov sú dvercia .

— Tadiaľ privádzali obžalovaných pred sudcov , — podotkol Verný .

Miss Rosy kývla hlavou . Chvíľku stáli , ticho obzerajúc miestnosť . Potom si pozerali do očí , dorozumievajúc sa pohľadom . Miss Rossy cítila mrazenie po tele .

— Bože , ako mnoho ľudí tu stálo s tým pocitom , že by vďačne dali všetku lásku , všetko šťastie života za momentálnu smrť !

— Iste je málo takých miest na svete , na ktorých by ľudia boli pretrpeli viac najhroznejších úzkostí , ako na tomto .

— Keby sa nárek a vzdychy , ktoré toto miesto zapríčinilo , spojili v jeden hrozný chorál , bola by to hrozná obžaloba človeka .

— Divím sa , že Dante nepostavil za jeden z najukrutnejších pekelných trestov : byť súdený nemravným , predpojatým a zbabelým sudcom . A tu v susedstve je izba troch pohlavárov desiatich , ktorí boli vlastne koreň a prameň všetkého zla a slávy Benátok .

Išli do žalárov cez Ponte dei Sospiri .

Miss Rosy zbadala , s akou vypočítavou brutálnosťou je most zdnu vystavený : uzučké , strmé schody , z kameňa len zhruba okresaného , vedú do úzkej chodby , lebo je dĺžkou rozdelený na dve polovice : v jednej stáli drábi , aby zúfalému väzňovi vzali akúkoľvek možnosť i len pomyslieť na nejaký pokus o útek . Zvonku sú v stene mosta v oblokoch pekne kresané kamenné mreže , cez ktoré vidieť na lagúny a mesto ; zdnu za nimi sú ešte mocné železné , aby nešťastníkovi ozaj neprišlo na um chcieť ich vyboriť a zhodiac sa do lagúny , radšej sa v nej utopiť , ako predstúpiť pred ukrutných benátskych sudcov . Vydratá kamenná dlážka mosta ukazuje , koľkí kráčali touto hroznou cestou za dlhé veky !

Z mosta prišli do veľkej sklepenej , len na surovo omietnutej predsiene , údajne mučiarne , z ktorej vedú chodby do žalárov . Vošli do prvého , ktorý sa im ukázal . Bola to dosť veľká sklepená miestnosť s oblokom na chodbu . Musel to byť iste žalár pre veľkých pánov . Ale aj on pôsobil tak , že i človek silných nervov zamrel hrôzou , keď ho videl . V malom obloku sú mreže hrúbky detského ramena a dvere nie sú z dosák , ale z dubových trámov a na nich železné závory z tyčí hrúbky mužského ramena . Z toho žalára vôbec nebolo možno ujsť , i keby neboli na ňom strašné mreže , lebo väzeň by z neho vybehol len na chodbu , ktorá bola plná drábov a špehov . Ale ako skľučujúco museli mreže pôsobiť na dušu úbožiaka , ktorý sa dostal do toho hrozného žalára !

Miss Rosy a Verný stáli v otvorených dverách žalára a pozrúc na seba , vošli do miestnosti , preplnenej pamiatkami mnohých obetí .

— Miss Palmerová , čítal som v istom románe , že pani odlúčená od svojho milého želá si radšej byť s ním v temnici , ako pri svojom mužovi v kaštieli . Čo poviete na to ?

Miss Rosy sa odvrátila a hľadiac zamrežovaným oblokom riekla po chvíli , keď si Verný už myslel , že mu neodpovie :

— Nemôžem to posúdiť . Ale myslím , že by pre milujúcu ženu muselo byť hrozné dívať sa na útrapy svojho milého . Iste by celú lásku otrávil pocit starosti a žiaľu . A s mužom , milujúcim ženu , by to muselo byť podobne . Nezostalo by nič iné , ako spolu umrieť . Nemyslíte ?

I obrátila sa k Vernému a hľadela mu do očí .

— Yes , máte pravdu . Bol by to hrozný egoizmus chcieť mať svoju milú pri sebe i za cenu takých útrap . Ale nepôjdeme už odtiaľto ?

Miss Rosy sa trochu šelmovsky usmiala .

— Vaše ponáhľanie sa odtiaľto nepoukazuje na mnoho citu .

— Ale prosím ! Vďačne tu ostanem , keď rozkážete . Len by som to dal na taký prípad trochu zariadiť .

— No , tak až druhý raz . Teraz pôjdeme vyhľadať mrs . Jarvie a mr . Toma .

— Mr . Tom je pán , s ktorým bola mrs . Jarvie ?

— Áno , náš sekretár , robiaci vždy to , čo sa jemu ľúbi . Myslím , že sa mu najlepšie ľúbi dvoriť mrs . Jarvie .

— Dávam mu za pravdu , — podotkol Verný s úsmevom , hoci sa ho vedomie , že sa sekretár zaujíma o mrs . Kate , veľmi nepríjemne dotklo .

Vyšli na Scala dei Giganti a čakali tam na mrs . Jarvie a Toma , ktorí o štvrť hodiny prišli , keď ich , predtým hľadali po celom paláci .

Verný si myslel , že jeho povinnosť teraz je opustiť dámy , aby nemali pocit , že sa im natíska , i odporúčal sa im . Pri odchode miss Rosy poznamenala , aby zajtra nezabudol prísť na tenis , lebo že je dlžen revanš .

Verný odchádzajúc mal pocit , že ide v ústrety najvyslovenejšej nude . Na čo si pomyslel , nič ho netešilo .

Miss Rosy po jeho odchode naložila sekretárovi rozličné vykonávania , takže ostala sama s mrs . Kate .

Kráčajúc pomaly Piazzettou , mrs . Jarvie podotkla :

— Čo teraz ? Budeme sa práve tak nudiť ako predpoludním . Pôjdeme sa na Lido kúpať ?

— Škoda , že Verný odišiel . Čas sa s ním jednako lepšie míňa . Má také myšlienky , že sa dá s ním hovoriť .

— Mohli ste ho zadržať ; myslím , že by bol vďačne ostal , — riekla s úsmevom mrs . Kate . — Poďme písať listy .

— Veru sme predpoludním nenapísali ani jeden . Stále ste hovorili len o Vernom .

— Neviem , kto z nás viac . Jedno je však isté , že ste vďačne počúvali .

— Je to človek z iného prostredia , ako sme my . Tak je prirodzené , že musí mať pre nás mnoho originálneho .

Mrs . Kate sa trochu falošne usmiala .

— Nič iné ho nerobí zaujímavým ?

Ráno sa zišli na tenisovom ihrisku a hrali . Ale nie s tou zaujatosťou ako deň predtým . I medzi hrou robili dlhé pauzy , ktoré vyplňovali rozhovormi . Všetkým trom sa zdalo , aké trefné poznámky im prichodia na jazyk a aký veľký pôžitok majú zo svojich rozprávok . V tenise ani nedokončili hru a odišli z kurtu .

V hale hotela sa zasa rozišli .

— Tak , good bye , mrs . Jarvie ; Good bye , miss Palmerová . Idem predpoludním do Florencie .

Obidve mu potriasli priateľsky ruku .

Verný vo Florencii prvé tri dni sedel skoro celý čas , kým boli obrazárne otvorené , v galérii Uffizi .[55] Zavše zašiel na chvíľu do Palazzo Pitti , ale nemajúc tam pokoj , vrátil sa naspäť do Uffizi . Keďže si to želal , nasugeroval si takmer istotu , že miss Palmerová a mrs . Kate musia prísť do Florencie a keď budú tu , musia navštíviť galériu v Uffizi .

Chodiac po sieňach a chodbách a stojac vše pred niektorou sochou alebo obrazom , chcel hľadieť naň , ale skôr-neskôr sa zbadal , že nevidí umelecký predmet , lebo jeho duch blúdil inde . Stále mu boli v hlave anglické dámy . Namýšľal si , že by nemohol dostať lepšiu ženu , ako je mrs . Jarvie . Má peknú , premilú tvár , súmernú postavu , nie je staršia ako dvadsaťpäť-dvadsaťšesťročná a iste veľmi sympatickej , prispôsobujúcej sa povahy . Peniaze nehľadal , sám zarobiac toľko , že by mohol rodine dovoliť aj istý luxus . Ale vždy keď i začal svoje fantázie o mrs . Kate , preskočil dosť skoro na miss Rosy , aby od nej neodišiel . Pokladal ju za hrdú a chladnú a vôbec si nenamýšľal , že by išla zaň . Ale jednako mu neschádzala z umu jej neobyčajná krása . Jej prelestné pohyby , ktoré , hoci mala i priveľkú postavu , boli jednako očarujúce , graciózne a elegantné . Zavše mu prišli na um niektoré jej posunky , pohľady alebo úsmevy a tu sa nemohol zbaviť predstavy , že jej nie je celkom ľahostajný . Vždy mu znel v ušiach jej mäkký , lichotivý altový hlas , keď niekedy niečo zvlášť milé povedala .

Keď sa natrápil takýmito predstavami , rozmýšľal o svojom pokračovaní . A tu prezrel seba samého a smial sa i hneval na seba .

Mal zásadu , aby človek mal sám seba tak v moci , že keď si dobre rozvážil , čo by bolo treba urobiť , aby si to rozkázal ako dôstojník vojakovi a vykonal rozkaz , i keď je to spojené s nepríjemnosťami . A ozaj sa často vnútil do skutkov , ktoré mu boli v značnej miere nemilé . Lenže to boli vždy len skutky malého dosahu .

Teraz si nahovoril , že jeho túžba za Angličankami je úplne bezzákladná . Angličanky pravdepodobne už dávno naňho zabudli a zabávajú sa ktovie s akými veľkými pánmi . Tak čo je i jeho po nich ?

Všetko to hútanie bolo daromné , lebo Angličanky nemohol vyhostiť zo svojej hlavy . Po troch dňoch nešiel už do Uffizi , ale chodil po meste , navštevujúc paláce a kostoly . Všade ich hľadal medzi obecenstvom , ale bez výsledku .

Rád navštevoval baziliku San Miniato al Monte .[56] Tešila ho vychádzka von z úzkych ulíc mesta na príjemný sparkovaný kopec , na ktorom bol jeden z najstarších florentských chrámov a prvý stavaný v toskánskom slohu . Je obtočený malým , ale veľmi útulným cintorínom s niekoľkými dojemnými sochami .

Veď koho by nedojali umelecké sochy , plné života , predstavujúce mladých ľudí , keď sú postavené na hroboch ! A neveľká bazilika so svojím milým , štíhlym stĺporadím , osvetleným cez široko poroztvárané portály priateľským jarným slnkom , vľúdne vábi k návšteve , za ktorú sa odplatí takými krásnymi prekvapeniami , že ich ťažko kedy zabudneme . Iste , hoci so stiesneným srdcom , častejšie pomyslíme na kryptu , v tomto chráme umiestnenú nad jeho dlážkou v boku kopca , do ktorej vyjdeme hore mramorovými schodišťami z oboch strán oltára , obdivujúc pritom utešené , z bieleho mramoru vytesané čipky a arabesky , robiace dojem jemných výšiviek .

V krypte sú krásne sarkofágy a sošky utešených mladých paní a dievčat … Aké je to smutné a koľko žiaľu a bolestí halia tie krásne mramory ; okolo mnohých z nich sú poukladané čerstvé vence a kytice : všetko to znaky ešte nezahojených , bolestných rán srdca .

Verný každý raz navštívil týchto svojich tichých priateľov a s dušou plnou tiesne za stratenými Angličankami žialil za stratenými preludmi a potešeniami svojej cesty . V roztrpčenejších chvíľach začal zle zmýšľať o živote vôbec .

Život však prekvapí niekedy i príjemne .

Posledne vyjdúc z kostola išiel ako obyčajne na neďaleké Piazzale Michelangiolo , aby sa kochal v krásnom výhľade na mesto . V širokej , zeleňou krytými kopcami obrúbenej doline , zavlažovanej Arnom , rozlieva sa záplava domov s červenými škridlicovými strechami , z ktorej vyčnieva množstvo najrozličnejších veží , kupol a palácov . Zeleň kopcov sa strakatie roztrúsenými vilami a malými osadami . V strede mesta sa vypína vo všetko opanujúcej ohromnosti Duomo della Santa Maria del Fiore[57] so svojou báječnou kupolou .

Verný , hľadiac na prekrásne divadlo , myslel viac na ducha Florenťanov , ktorý vytvoril tieto umelecky jedinečné zázraky , ako na ich umeleckosť a výzor . Zabratý do týchto myšlienok , zabudol i na miss Rosy a mrs . Kate .

— Here is our[58] doktor ! — začul hlas mrs . Jarvie .

— Good day , mr . Verný , — ozvala sa i miss Rosy .

Verný sa zvrtol ako otočený spruhou . Klaňal sa dámam . Na tvárach a posunkoch všetkých troch bolo vidieť , ako sa tešia , že sa zišli .

— Kde ste sa schovávali , vy nešťastný človek ? Hľadáme vás už niekoľko dní , chodíme po kostoloch a obrazárňach a nikde vás niet , — hrozila mu mrs . Jarvie prstom .

Miss Rosy stála pritom , akoby ju reči mrs . Kate vôbec nezaujímali a hľadela na ňu bez slova .

— Pravdu povediac , veľmi som si želal , aby ste prišli do Florencie . Som tu taký opustený . Naši Slováci málo cestujú a tak môj výhľad zísť sa so známymi je veľmi malý . Pomyslite si , keď si človek všetky svoje zážitky a geniálne poznámky , aké má ináč každý , musí nechať len pre seba .

— You are right ,[59] doktor , človeka tešia , len keď ich môže vysloviť a keď ho za ne pochvália ,- usmiala sa miss Rosy .

— Pravda , človek nesmie povedať všetko , čo si myslí a cíti , a to je také smutné , — hovoril Verný s veľmi utrápenou tvárou . — Ale jednako sa opovážim vám prezradiť , že sa mi Florencia so všetkými svojimi krásami vo vašej spoločnosti omnoho lepšie vidí ako bez nej .

Miss Rosy sa zasmiala .

— Nepochybne i my patríme k jej okrasám , keď sme tu .

— Iste , — kývala mrs . Kate so strojenou vážnosťou . — Keby Florenťania mali rozum , postavili by si nás alebo naše sochy na Loggia dei Lanzi ,[60] aby zvýšili svoj cudzinecký ruch .

Miss Rosy sa smiala a Verný poznamenal veľmi vážne a precítene :

— Máte pravdu , madame , mali by to urobiť .

Úprimné presvedčenie , vyznievajúce z Verného reči , vohnalo obidvom dámam červeň do tváre .

— Dávni Florenťania by to boli iste urobili . Tí , ktorí rozkázali svojim staviteľom , aby im postavili najkrajší a najväčší chrám , aký len môže byť na svete . Pomyslite si , aký je rozdiel medzi občanmi florentskými a benátskymi , ktorí rozkázali svojim ľuďom , aby len tak ukradli ideu svojho kostola , ako pokradli i stĺpy a sochy doň !

— Taký , ako medzi ich duomom a chrámom sv . Marka ! — zvolala miss Rosy .

— Uznám , že kupoly sv . Marka sú pozlátené škrupiny v porovnaní so zázračnou , temer nepochopiteľnou výšavou a priestranstvom kupoly duoma .

— Tak i z vás sa stane Šavol Pavlom , dear madame ,[61] — riekol Verný . — Dojem , ktorý som mal , keď som prvý raz zastal medzi duomom , campanillou a battisteriom ,[62] je možno jedinečný na svete .

Miss Rosy mu s oduševnením prisvedčila , pričom sa jej oči nezvyčajne leskli .

— Áno , doktor . A v Benátkach , stojac pred San Marcom a palazzom , mám pocit , že sa dívam na cifrované veci v panoráme .[63] Tu ma tie budovy ohromujú a zároveň pozdvihujú , že človek môže vytvoriť niečo také veľkolepé a vysoko umelecké .

Verný hľadel na ňu s oduševneným obdivom , mysliac si , že tak chytro neuvidí takú krásnu ženu , ako bola miss Rosy v tú chvíľu .

Miss Rosy precítila význam jeho pohľadu a sklopila oči .

Mrs . Jarvie hľadela na nich a trochu vydýchnuc , usmiala sa ; v jej úsmeve bol tieň trpkosti . Poznamenala však :

— Dovolíte , aby som i ja prispela na oslavu Florencie ? Nezabúdajte na Ghibertiho portály ,[64] ktoré , hoci nie veľkosťou , ale umeleckosťou , nestoja nižšie , ako Giottova campanilla[65] a Brunelleschiho kupola .[66]

— Ó , mrs . Jarvie , my s obdivom uznávame váš opravdivý umelecký vkus !

Dámy poslali svoje auto do mesta a išli pešo s Verným , rozprávajúc si ďalej o svojich skúsenostiach .

Umienili si , že vo Florencii ostanú dlhší čas , preto si najali vilu na ľavej strane Arna . Verný , hoci bol už odhodlaný , že odcestuje , poznamenal , že ostane ešte niekoľko dní , na dôkaz toho , ako sám zachovával svoje naloženia . A Verný bol všeobecne známy ako človek pevného slova .

Zavolali ho na čaj a išiel vďačne .

Ich rozhovory sa točili vždy okolo všeobecných tém , vo vynachádzaní ktorých bol Verný nevyčerpateľný . Keďže sa jeden druhému videli , hľadeli si byť podľa možností príjemní . Všetci traja boli pomerne vysokovzdelaní a dosť duchaplní a tak sa svojimi rozhovormi dobre zabávali a stali sa milými navzájom . Chodili po meste navštevujúc najmä zaujímavé predmety , vozili sa po okolí a vše si pre zmenu zahrali tenis alebo biliard , majúc obidvoje vo vile .

Verný mal prevahu nad svojimi spoločnicami skoro v každej otázke ako i v hrách . Dal si však veľmi záležať na tom , aby im ju nedal cítiť . Vediac , že sa obyčajne rozprávajúci omnoho lepšie zabáva ako počúvajúci , hľadel otázkami dámy pohnúť k opisovaniu amerických a anglických pomerov , dávajúc veľký pozor , aby to boli také veci , na ktoré mohli byť hrdé a o ktorých hovorili vďačne . Pri navštevovaní rozličných pamiatok nehľadeli na to , aby videli každú maličkosť , ale aby si najdokonalejšie veci čím najživšie vštepili do duše .

Michelangelove sochy v Segrestii nuove[67] účinkovali na Verného takým mohutným dojmom , že obledol a okolie očí mu sčervenalo . Trasúcou sa rukou pohladil (hoci bolo prísne zakázané) sochu Noci .

Mrs . Kate zašeptala :

— Doktor , čo vám je , cítite sa zle ?

Mocný otras účinkoval i na dámy , ktoré ešte neboli svedkami takého mohutného dojmu umeleckého diela na niekoho .

— Boh zachovaj ! — odvetil ticho Verný . — Každý raz , keď vidím tieto zázraky umenia , ma prejdú vlny takého dojatia , ako myslím prešli prvých kresťanov , keď hľadeli na pozostatky apoštolov .

— Viem , prečo ste pohladili tie sochy , — poznamenala miss Rosy dojatým hlasom .

— Prečo ? — spýtala sa trochu posmešne mrs . Kate .

— I ja som sa ich dotkla . Nazdávam sa , že keď Michelangelo pracoval na tých sochách , museli atómy z neho zostať na nich . Keď sa ich teraz dotknem , tak pohladím ruku najväčšieho umelca , ktorý kedy žil na svete .

Verný prikývol .

— Mám ten istý pocit . Ale videli ste Michelangelov pamätník v chráme Santa Croce ?[68] Čo si musíme pomyslieť , keď porovnáme tieto nepochopiteľne skvostné ženské postavy a tieto sochy dvoch Medicich , dvoch nobodys[69] (niktošov) , ktorí v živote nič nedokázali , Lorenza II . a Giuliana[70] — tieto nedostihnuteľné krásne diela s nemotorným pomníkom , ktorý postavili jemu !

— Nemáte pravdu , doktor , — odpovedala mrs . Jarvie . — Michelangelov pomník nie je v Santa Croce . Jeho pomník je tu , je v kupole sv . Petra ,[71] je v Sixtínskej kaplnke ,[72] je všade , kde sú jeho diela .

V Segrestii nuove miss Rosy dojala skvostná prostota bez akéhokoľvek luxusu .

— Porovnajme túto miestnosť , kde je skoro všetko výtvorom Michelangelových rúk a jeho ducha , s nekonečným prepychom hrobky ostatných Mediciovcov . Neviem , či niekde tak bije do očí rozdiel medzi tým , čo tvorí génius a čo môžu urobiť milióny .

— Hoci , dear miss Rosy , keby boli tieto sochy na predaj , vaši rodáci by ich omnoho drahšie zaplatili , než čo stálo mauzóleum toskánskych granducov .[73]

— Možno , že by si i miss Rosy kúpila jednu z tých krás , — usmiala sa mrs . Kate .

— Iste by môj otec neľutoval vymeniť zlatom tieto mramory , — riekla miss Rosy s hrdým pohnutím hlavy .

Bolo už po piatej a odišli autom do svojej vily .

Na Ponte Vecchio[74] zišla mrs . Kate , robiaca vždy kadejaké nákupy , poprezerať , čo zaujímavé tam majú zlatníci . Keď prišli domov , poslali auto po ňu naspäť .

Miss Rosy nechala Verného v jednom zo salónikov a odišla na krátku chvíľu do svojich izieb . Verný , hľadiac oblokom na vavrínové kry a cyprusové aleje , rozmýšľal zronene o tom , že o niekoľko dní musí odcestovať . Keď si predstavil , že sa musí rozlúčiť s miss Rosy , stislo sa mu bolestne srdce , takže si pobúchal päsťou po prsiach , aby ho nejako upokojil . Nuž ale čože chcel ? Veď na to nebolo možno ani len myslieť , že by si ju mohol vziať . Za mrs . Kate mu nebolo tak ľúto ; nahováral si , že preto , lebo s ňou nemusel pretrhovať styky .

Počul tichučký šuchot a obrátiac sa , zazrel miss Rosy , ktorá vošla do salóna . Hľadel na ňu s obdivom . Aká bola krásna ! Nikdy ju takú nevidel ! Mala oceľovobelasé šaty , pančuchy slezovej farby a svetlobelasé črievičky ; na prsiach jej visela reťaz z jantárových perál veľkých ako orech .

— Dearest ,[75] miss Palmer , odpusťte moju poznámku : keby dobrý maliar namaľoval teraz váš portrét , dostal by sa naraz do radu najpovestnejších maliarov .

Miss Rosy sa trochu zapálila a kývala hlavou s milou hrdosťou :

— Áno , odpustím vám to . Ba nie odpustím , ale teším sa , že sa vám vidím .

Verný pocítil , že mu udrela krv do tváre . Miss Rosy nehovorila s ním nikdy takým spôsobom .

— Je mi veľmi ľúto , že sa zajtra-pozajtre už musím od vás odobrať . Moje aranjuezské dni sa končia .

Miss Rosy si sadla na malý empírový fotel , ktorý napriek svojej nie veľkej pohodlnosti mal výhodu , že nezakrýval nič z krásnej postavy .

— Dajte mi cigaretu .

Verný jej podal zlatú dózu s cigaretami , ležiacu na malom vykladanom stole .

Po zapálení cigarety hľadela miss Rosy chvíľočku na koberec pod garnitúrou .

Napokon , keď Verný začal hovoriť , pretrhla ho :

— Musíte už zajtra odcestovať ? — riekla trochu pritlmeným hlasom , hľadiac mu prosto do očí .

Verný vzdychol :

— Neúprosná povinnosť ma volá .

— Odišli by ste , i keby som vás prosila , aby ste ešte zostali ?

Verný si sadol neďaleko nej do fotela zrejme preto , aby získal aspoň chvíľku času na rozmyslenie , čo jej má povedať .

Cítil , že príde do ťažkého postavenia , jednako v tú chvíľu bol jeho cit omnoho mocnejší ako jeho rozvaha , i riekol tupo :

— Myslím , že v tom prípade ešte skorej .

— Nerozumiem vás , — riekla ticho trochu neistým hlasom , ktorý prezradzoval , že vie , prečo chce už odcestovať .

— Keby som na vašu žiadosť teraz ešte ostal tu , bolo by mi potom omnoho ťažšie odísť ako teraz .

— Tak : chcem , aby ste ostali !

— Ó , drahá miss Rosy , vy vzbudzujete vo mne neuskutočniteľné nádeje .

Miss Rosy polámala cigaretu na popolníku , potom pozrela milým , šelmovským úsmevom na Verného , nespúšťajúceho z nej oči .

— Vy ma máte rád ?

Verný sklonil hlavu a chytil si ju obidvoma rukami ; chvíľu ju tak držal a potom , vztýčiac ju , ako človek odhodlaný na všetko , zašepkal :

— Neviem vám vypovedať , aká ste mi milá . Nemal som ani tušenie , že niekoho možno tak ľúbiť . Som veľmi nešťastný !

— Nebuďte nešťastný , i ja vás ľúbim . Chcete ma bozkať ? — podávala mu obidve ruky a nahnúc sa k nemu , núkala mu ústa .

Verný sa hodil k nej na kolená a oblapil ju okolo drieku , jej ruky mu ovinuli krk , pozreli si chvíľku do očí , akoby chceli vedieť , či je to ozaj všetko pravda a zamreli blaženosťou v prvom bozku .

Potom mali príležitosť presvedčiť sa hodnú chvíľu , v aké dieťa premení láska i vážneho i tvrdého človeka .

Keď vošla mrs . Kate , obzrela ich trochu upodozrievavo a poznamenala , že sa jej podarilo kúpiť zaujímavé zlatnícke starožitnosti a odišla do svojej izby preobliecť sa .

— Kate poznala , že sa tu niečo stalo . Iste vie , že sme sa zasnúbili . Ó , tá má oči ! Bude akiste veľmi prekvapená !

Poznámka , že sa zasnúbili , Verným otriasla . Iste , snívajúc o miss Rosy , staval si veterné zámky i o tom , ako by žili , keby sa zosobášili . Lenže vedel veľmi dobre , že takéto zámky sa stavajú bez ohľadu na skutočnosť a vážne vôbec nemyslel na to , že keby ho miss Rosy i milovala , či by si ho vzala za muža . Teraz ho svojím správaním a oddanosťou tak prekvapila , že jej lásku , hnaný túžbou za krásnou ženou , bez rozvahy prijal .

Predstava , že si ju musí vziať za ženu , padla mu ako trpká kvapka jedu do pohára slasti .

Keď o krátky čas prišla mrs . Jarvie k nim , bol veľmi vážny , skoro skormútený ; i miss Rosy sa správala tak nenútene , že mrs . Kate hľadela na nich celkom pomýlene .

Zhovárali sa o jej nákupe a Verný onedlho odišiel , keď ho miss Rosy milo vyzvala , aby zajtra prišiel včaššie ako inokedy .

Verný , vyjdúc na ulicu , kráčal úplne bez uváženia , ktorým smerom ide . Jeho duša bola celkom vyzdvihnutá z verají . Chvíľami bol hrdý a šťastný , že ho taká krásna , vzdelaná a bohatá žena obdarovala svojou láskou a oddanosťou , a v nasledujúce chvíle sa mu bolestne vrezalo do srdca , že je úplne vylúčené , že by si ju mohol vziať za ženu . Musel by jej obetovať celý doterajší život , všetky svoje záujmy , celé svoje doterajšie bytie . A bola otázka , či je žena , i bohatá a ľúbiaca takej obeti hodná ? Predstavil si , že zosobášiac sa s ňou , išiel by do Ameriky a vzdajúc sa svojho povolania , na ktoré miss Rosy nehľadela so zvláštnym rešpektom a sympatiou , žil by ako nejaký trúd z jej majetku , iste nenávidený a opovrhovaný jej spoločnosťou . Alebo , keď povážil možnosť , že by išla s ním do jeho nemocnice , tak sa mu natískala neodbytná istota , že by o krátky čas zunovala i našu chudobnú spoločnosť i naše veľmi provinciálne , uzunké pomery . V dôsledku toho by musel prísť rozchod alebo unudený život , plný zriekania a pretvárky . Nemohol nájsť východisko z týchto ťažkých okolností . Chcel si nahovoriť , že keby odišiel s ňou do Ameriky , časom by iste našiel spôsob uplatniť sa i v jej pomeroch , ale vo vedomí mu nezvratne sedela istota , že by za nijaké peniaze a nijakú lásku nemohol trpieť čo i len stopu opovrhovania alebo posmechu . Predstavil si , akú smutnú postavu by musel hrať medzi ľuďmi , ktorých spôsoby života a svetonáhľad sú mu celkom cudzie a neznáme a ktorí by s tým väčšou nenávisťou hľadeli na votrelca , lebo im odobral prekrásne a bohaté dievča , za ktorým iste mnohí z nich túžili . Okrem toho by sa musel vzdať svojho povolania , s ktorým už zrástol a ktoré mu bolo milé , na ktoré si zvykol hľadieť ako na úplne uspokojujúci životný cieľ .

A tak sa jeho radosť obrátila chytro na trpké utrpenie . Mal miss Rosy veľmi rád . Myslel si , že hlavné črty jej povahy sú súrodé s jeho životnými náhľadmi , že je v základe šľachetného , dobrotivého srdca ; pravda , skazeného do istej miery tým , že každú jej žiadosť vždy vyplnili , že vôbec nie je privyknutá na nijaké zriekanie , čoho dôkazom je i jej terajšie správanie sa voči nemu . Zapáčil sa jej a ona si ho bez akejkoľvek lepšej rozvahy chce vziať . Je hrdá , čo je prirodzené , lebo bola vychovávaná v pomeroch , ktoré ju museli takou urobiť . Keby vedela , že jej muž by nehral taký zástoj , aký si ona predstavuje , jej láska k nemu by tým trpela a ktovie , koľko by vládala vytrpieť , aby vôbec nezahynula ?

A teraz čo urobiť ? Upovedomiť ju , hoci s prebolestným zriekaním , že si ju nemôže vziať ? Ako tým bude trpieť jej hrdosť , ako zanevrie naňho a v aký hnev a opovrhnutie sa obráti jej láska ! A to má urobiť žene , ktorá mu je nadovšetko milá ? Za ktorú by doniesol akúkoľvek obeť , okrem zrieknutia sa svojej cti !

Rozmýšľajúc potĺkal sa po uliciach do noci . Bolo okolo polnoci , keď prišiel do svojho bytu . Sediac a chodiac hore-dolu po izbe , vymýšľal jeden plán za druhým , aby všetky odvrhol .

Okolo jedenástej sa zjavil vo vile miss Palmerovej a sluha ho zaviedol k mrs . Kate na terasu .

Mrs . Jarvie zdala sa mu byť veselšia ako inokedy , ale keď ju lepšie pozoroval , nadobudol presvedčenie , že jej veselosť je strojená . Zdala sa byť akási roztržitá . Upravovala kvety do vázy a stále jej padali z pripohyblivých rúk . Pozrela naňho .

— Mr . Verný , vy sa akosi necítite dobre . Šťastný snúbenec by mal byť omnoho blaženejší .

Verný sa začervenal .

— Tak miss Rosy vám povedala ?

— Áno , že ste sa zasnúbili . Blahoželám vám ! — I podala mu mäkkú , teplú rúčku .

— Ďakujem vám čo najsrdečnejšie , — riekol i bozkal jej ruku .

— Viete čo , miss Rosy sa ešte neukáže ani o dve hodiny . Čo myslíte , chce byť pre vás očarujúca .

— Bože môj ! Očarujúca ! Veď je ona i tak hotový anjel , načo sú jej dve hodiny ?

— Môj drahý , to len taká majstrovská chyžná vie , čo znamená dokonalá dáma v každom ohľade . Viete čo ? Prejdime sa . Poďte na Piazzale Michelangiolo ; odtiaľto to nie je ďaleko .

— Pôjdem vďačne s vami .

Prišli do parku okolo San Miniato skoro bez slova ; obidvaja boli zahrúžení do myšlienok , ktoré nepokladali za zrelé na vyjadrenie .

Verný sa zohol a zdvihol na ceste pohodenú vetvičku myrty .

— Čo poviete na naše zasnúbenie ? Mrs . Jarvie , vaše mlčanie je také podivné !

— A mne vaše , dear Verný . Vaše srdce je ťažké — len láskou ?

— Poviem vám pravdu , väčšmi starosťou ako radosťou .

Mrs . Kate zastala , obzrela sa : okolo nebolo nikoho vidieť . Bola neobyčajne vážna a pery sa jej trochu triasli . Sklopila veľké čierne oči .

— Poviem vám , že vás mám rada a že mi je veľmi ťažko hovoriť o vašom zasnúbení . Keď budem celkom úprimná , pomyslíte si , že hovorí zo mňa žiarlivosť . — Zatíchla na chvíľku , akoby rozmýšľajúc , a potom riekla skoro šeptom : — A ktovie , možno , že i hovorí ?

— Vy ma máte rada ? Drahá mrs . Kate , iste nie radšej ako ja vás . Ste mi nekonečne sympatická . Poznám vašu dobrotivú dušu a som presvedčený , že len úprimný záujem o miss Rosy a možno i o mňa diktuje vaše slová .

— Tak poďme ďalej . Rozmysleli ste si , aké bude vaše spolužitie s miss Rosy ?

— Rozmyslel a nespal som od starosti celú noc . Aby som vám pravdu povedal , pokladám svoj sobáš s Rosy za veľmi problematický .

— Prečo ?

Verný jej vyrozprával všetko , o čom cez noc rozmýšľal .

— Prečo ste sa nevyhli tomu vyznaniu , veď ste museli vedieť o ťažkostiach , s ktorými je vaše manželstvo s Rosy spojené ?

— Vaša spoločnosť mi bola a je nadmieru milá . Kde som ja s tým počítal , že by ma Rosy chcela za muža !

— Doktor , vy ste statočný človek . Ubezpečujem vás , že máloktorý muž by tak hovoril , keby mohol dostať do svojej moci takú krásnu ženu a toľké milióny dolárov ročného dôchodku , ako má miss Palmerová . A možno , že tí muži by mali pravdu a vy že ste nesmelý , naivný Slovák ! Ale , hocijako , ja vám dávam za pravdu .

Verný bol plný nádeje , že mu mrs . Kate vyhovorí jeho starosti z hlavy . Keď teraz počul jej slová , riekol smutne :

— Tak vy pokladáte moje obavy za oprávnené ?

— Áno , vaše obavy sú oprávnenejšie , ako myslíte . Viete čo ? Urobte pokus , ktorým nič neriskujete . Ja lepšie poznám povahu miss Rosy ako vy . Som s ňou už skoro pol roka a mne sa ukáže taká , aká je . Ona je veľmi dobrá a má vo svojej povahe mnoho šľachetného . Zamilovala si vás ako Desdemona Othella pre nebezpečenstvá , ktoré vytrpel , pre rozličné romaticky znejúce udalosti , ktoré ste jej zavše rozprávali z vášho života a okolia a ktoré sú pre ňu niečo úplne nové . Účinkoval na ňu i veľký záujem , ktorý máte o umenie a že máte o mnohých veciach inú mienku , ako je v estetikách a cestopisoch . Pokladá vás za geniálneho človeka . Ste vôbec celkom nová postava v jej živote . Tieto posledné týždne sme sa okrem vás nestýkali s nikým . Je otázka , či nebude styk s inými pánmi vplývať na ňu tak , že premôže dojem , ktorý ste na ňu urobili . A keď nepremôže , tak aspoň oslabí , keď vás tu nebude . Máte i tak už odcestovať domov : tak choďte o dva-tri dni . Ostaňte doma tri , nie , povedzme len dva týždne . Potom sa vrátite , alebo nie , podľa toho , ako sa vyvinú pomery . Dajte mi svoju adresu , aby som vám mohla písať , keď bude potrebné .

Verný jej bozkal ruku s úprimným citom vďaky a oddanosti . Dal jej vizitku so svojou adresou , ktorú si odložila do vizitkovej kabelky .

— A ja nesmiem vedieť vašu adresu , dearest mrs . Jarvie ?

I mrs . Kate mu dala svoju vizitku , na ktorej pripísala ulicu : Highcourt street 6 .

Verný ostal vo Florencii ešte tri dni a zažil s miss Rosy neopísateľne blažené časy . Rosy bola najmilšia , najoddanejšia snúbenica . Zdalo sa , že sa jej povaha celkom zmenila , lebo sa stala neuveriteľne skromnou . I sama mrs . Kate bola ňou úplne pomýlená a keď sa Verný odoberal , zašepkala mu , hoc i zronene , že má nádej , že sa miss Rosy láskou tak zmení , že bude z nej znamenitá , prispôsobujúca sa žena .

Prvých päť dní po svojom príchode dostal Verný od miss Rosy každý deň láskou preplnený list , na ktorý podobným tónom odpovedal . Štvrtý , či piaty deň mu písala i mrs . Kate , že Rosy vo dne i v noci sníva len o ňom , jej hlava je plná plánov , ako budú spolu žiť a ako utvoria vzorné manželstvo pre celé Spojené štáty .

Nadišiel deň , keď list neprišiel . Nasledujúci deň prišiel o stranu kratší , bolo v ňom mnoho lásky , ale jednako citeľne menej ako v predošlých .

O deň neskôr dostal list od mrs . Kate . Dozvedel sa , že boli vo Fiesole , kde sa v Teatro romano[76] stretli údajne so starým známym , s marchesem[77] Arrigom Consalvim . Pán marchese ubezpečil dámy , že pri predošlej ceste miss Palmerovej , keď bola vo Florencii s rodičmi , mal veľké šťastie byť jej predstavený . Je to aristokrat od päty po hlavu , najistejšieho a veľmi šarmantného vystupovania . Je to pekný Talian , čierny , s čiernymi fúzikmi , s karmínovými perami , belostnými zubmi a očami ako žeravé uhlíky . Je pohyblivý , stále hovorí . Gestikuluje a je nadmieru zábavný . Nemožno sa mu ubrániť , každému nanúti svoju vôľu . Rosy je tým človekom celkom pomätená . Nahliada , že je veľký rozdiel medzi Consalvim a Verným . Consalvi iste nie je taký rýdzi charakter , ale omnoho zábavnejší spoločník a človek veľkého sveta … Po anglicky hovorí slabo (Rosy tvrdí , že „veľmi zábavne“) , ale po francúzsky dokonale .

Má auto s čudesnou , brilantnou karosériou ; je oveľa parádnejšie a bohatšie ako auto miss Rosy . Pravda , mr . Bruce , šofér Rosy , hovorí , že je to staré železo a vymaľovaná stará kasňa . „Svoje auto“ by nedal ani za plný nákladný vlak takých hračiek .

Verný sa po prečítaní týchto listov cítil podivne . Hoci pokladal za rozumnejšie rozlúčiť sa s Rosy , jednako by bol býval šťastný , keby ho nejaká neočakávaná udalosť alebo náhoda prinútila , aby si ju vzal . Listy urážali jeho lásku i jeho mužskú hrdosť .

Čože , taký taliansky vetroplach , siahajúci zrejme za bohatstvom miss Rosy , má ma vyhodiť zo sedla !

Keď sa trochu upokojil , nadobudol presvedčenie , že bude najlepšie , keď sa jeho pomer s miss Rosy vôbec roztrhne . Akáže je to osoba , ktorá kvôli každému komediantskému Talianovi zabudne na svoju lásku ! A akú lásku ! Prišla mu na um i rozprávka o Bielej labuti a princovi , čo v mesačnú noc pri jazere vystopoval priletevších dvanásť bielych labutí , ktoré , zvlieknuc zo seba perie , stali sa krásnymi dievčatami a kúpali sa v jazere . Perie najkrajšej princ schoval , takže po kúpaní ho nemohla vziať na seba a odletieť s ostatnými . Musela ísť s princom , ktorý si ju vzal za ženu . I mali sa veľmi radi a princ , mysliac , že keby i mohla , by viac neuletela , ukázal jej jej perie . Ona si ho obliekla a uletela mu otvoreným oblokom .

Či by to neurobila i Rosy ? Tak sa zdá , že áno , lebo je to žena tak vychovaná , že urobí zadosť každej svojej chúťke .

Verný odpovedal na listy a nové dostal len o nejakých päť dní .

I miss Rosy i mrs . Kate mu písali , že ich marchese Consalvi zasa vtiahol do spoločnosti , že trávia dni a noci samými zábavkami , vychádzkami , tancami , hrami . Majú vždy plný dom hostí . Niet naozaj čas myslieť na lásku a vypisovať dlhé listy . Miss Rosy mu napochytre posiela niekoľko vrelých bozkov . (Ó , ako túži za ním !) Mrs . Kate mu písala , že ak reflektuje na miss Rosy , aby bezodkladne prišiel , lebo ich láska je vo veľkom nebezpečenstve . Consalvi robí všetko možné , aby si ju získal .

Verný mal niekoľko ťažko operovaných pacientov , osud ktorých mu ležal veľmi na duši , i nemohol sa odhodlať utekať za bielou labuťou , ostal pri svojich chorých .

Odpísal dámam , že príde asi o týždeň alebo dva , keď bude so svojimi chorými v poriadku . Veď sa miss Rosy tak chytro míňa čas , ešte chytrejšie ako jemu pri práci .

Zasa len o týždeň dostal milý a prekvapujúco vážny list od Rosy . Ona hneď deň po ich zasnúbení kábelovala rodičom , že si vybrala znamenitého človeka za muža a že by bola veľmi šťastná , keby bezodkladne prišli , aby ich blaženosť bola zabezpečená navždy .

Toto bol vážny list , ktorý Verného razom vytrhol zo všetkých pochybností . Sľúbil miss Rosy , že si ju vezme a tu mu nepozostáva nič iné , ako splniť svoje slovo bez ohľadu na to , aký bude následok . A nemusí sa vždy tak zle stať , ako sa človek obáva . Zdá sa , že Rosy je omnoho hlbšieho citu a pevnejšej povahy , ako by sa myslelo .

Odhodlal sa , že zariadi svoje veci čím najrýchlejšie a o dva-tri dni odcestuje . Rosy odpísal svoje rozhodnutie .

V ten istý deň popoludní dostal expresný list od mrs . Kate . Píše mu , že rodičia miss Rosy sú vysokovzdelaní , pomerne mladí ľudia a že sú veľmi zvedaví na Verného . Nemôže povedať , že by boli veľmi oduševnení dcérinou voľbou , ale mienia jej nechať voľnú ruku . Oni by chceli mať omnoho radšej za zaťa plnokrvného Američana a to z ich vlastného spoločenského kruhu . Prišiel s nimi mr . Robert Rooster , tak sa zdá , ďalšia rodina , ktorého pokladá mrs . Kate za nebezpečného soka . Chudáka marchesa Consalviho odbavil jedným slovom , nazvúc ho clownom , nad čím sa Rosy a rodičia chutne zasmiali , lebo skutočne má mnoho z pohybov týchto artistov .

Mr . Rooster je vysoký , dobre urastený , rozhodne pekný muž , ráznych , inteligentných čŕt v tvári ; má len dvadsaťsedem rokov a je veľký boháč . Miss Rosy pozná už dávnejšie a nejaký flirt už iste bol medzi nimi . Teraz ich vidieť často po kútikoch a v záhrade spolu a Rosy naskrze nerobí dojem veľmi šťastnej snúbenice . Preto bude dobre , ak Vernému záleží na nej , aby bezodkladne prišiel . Myslí , že i tak bude mať ťažké postavenie .

Prvý Verného dojem po prečítaní listu bol , že by bol omnoho múdrejšie urobil , keby sa bol uchádzal o mrs . Kate . S miss Rosy , keby ju dostal , by jeho život nebol pokojný . Musel by sa zrieknuť svojej samostatnosti a ona by robila , čo by sa jej chcelo .

Teraz zase nadobudol presvedčenie , že hoci má i Rosy rád , bude múdrejšie , keď sa s ňou rozíde .

Keď prišiel do Palmerovej vily , stretol sa našťastie v hale s mrs . Kate , ktorá ho veľmi srdečne privítala .

— Práve dobre ste prišli . V salóne niet cudzieho , len Palmerovci a mr . Rooster . Poďte , ja vás uvediem .

Palmerovci sedeli na terase , čítajúc a prezerajúc noviny ; Robert a Rosy stáli spolu pri obloku .

— Privádzam vám iste veľmi milého hosťa , — ozvala sa mrs . Jarvie . — Mr . Verný — mr . Rooster .

Palmerovci , počujúc , čo sa deje , vošli do salóna . Urobili na Verného veľmi priaznivý dojem dobrých , vzdelaných ľudí . Všetci ho privítali celkom priateľsky , najupätejšou sa mu zdala práve Rosy . Keby sa bol vmyslel do jej položenia , bol by jej správanie lepšie pochopil a neprivlastňoval ho len strate náchylnosti k nemu .

Takto bolo postavenie Verného hodne háklivé , a preto sa nemohol striasť istej strnulosti a neistoty v správaní . O Palmerovcoch predpokladal , že nie sú zaňho , cítil , že sa Rooster díva naňho trochu opovržlivo a od Rosy sa mu nedostalo posmelenie .

Hovoril po anglicky dobre a plynne . Ale Američanov často nerozumel a dával preto nepriliehavé odpovede a zmiatol sa . Mrs . Kate mu podľa možnosti priskočila na pomoc a zavše trochu trápnu situáciu šikovne a taktne zachránila v jeho prospech . Miss Rosy , zrejme trochu rozladená , sa rozhovoru nezúčastnila . Palmerovci rozprávali o svojej ceste . I Verný bol v Amerike a dovolil si niektoré poznámky na americké pomery , na ktoré Palmerovci neodpovedali , zrejme , lebo — ako si Verný myslel — nesúhlasili s ním a zavracať ho nechceli .

Po štvrťhodine , ktorá sa celej spoločnosti zdala veľmi dlhá , sa Verný odporúčal . Nezdržiaval ho nikto ani najmenšou poznámkou , ani ho nikto nepozval , aby svoju návštevu opakoval .

Keď Verný prišiel do hotela , zhádzal zo seba cutaway[78] a obliekol sa do cestovných šiat . Prišiel do Florencie v očakávaní porážky a to vedomie mu ju i zadovážilo . Vošiel k Palmerovcom stiesnene , s pocitom , že sa mu bude ťažko vyslobodiť bez väčšieho otrasu od Rosy , ten pocit prešiel i na Rosy a výsledok bol taký , aký jedine mohol byť v takých okolnostiach .

Napokon , hoci mal i ubolené srdce , hoci mu i bolo žalostne ľúto za prekrásnou a milou Rosy , ktorá vedela byť taká nekonečne ľúbezná , cítil uspokojenie , že sa dostal zo situácie , ktorá nezodpovedala jeho náhľadu na život . A tešil sa tým , že hrdým zrieknutím sa jednako ukáže , že je človek , ktorý radšej prinesie i veľkú obeť , skôr než by sa jej mal vyhnúť i najmenším — ako si nahováral v tú chvíľu — pokorením .

Sadol si a napísal miss Rosy list , plný lásky , uznania a vďaky za jej nevysloviteľnú dobrotu a nikdy v jeho pamäti nevyhynúcu lásku a dal jej naspäť slobodu rozhodnutia . Odporúčal sa jej rodičom . Jej nie . Lebo veď ona je vždy a stále s ním a nikdy z jeho duše nevymizne . (Tak si to myslel vtedy .)

Zavolal boya , poslal list do vily a odcestoval o krátku polhodinku najbližším vlakom z Florencie . Bol to vlak do Pisy , i sadol doň a šiel , hoc i okruhom , domov k svojim chorým , starosť o ktorých iste vylieči jeho ťažko zranenú dušu .

Keď prišiel domov , našiel list od mrs . Kate . Robila mu výčitky kvôli jeho pokračovaniu . Urobil na Palmerovcov veľmi dobrý dojem , videl sa im . Miss Rosy je veľmi nešťastná a veľmi zronená . Palmer o hodinu po jeho odchode išiel do hotela vrátiť mu vizitu a pozvať ho na večer na hostinu , na zasnúbenie a dozvedel sa , že práve odcestoval . Kam ? Nevedeli mu povedať a keď prišiel naspäť , našiel Rosy celkom nešťastnú s jeho listom . Bohužiaľ , situácia sa teraz už nedá zachrániť . Palmerovci nemôžu za ním behať a miss Rosy si nemôže predstaviť , ako by on — Verný — mohol svoje slová odvolať .

Čo si myslel a cítil Verný , keď čítal tento list ?

O týždeň dostal z Florencie balík , v ktorom bol obdivuhodný antický šperk . Bolo to oko zo slonovej kosti , ktorého farbisté čiastky pozostávali z drahých kameňov . Vo vnútornom kútiku bol briliant znázorňujúci slzu . Viečka sa dali zavrieť a oko robilo pri istom ich postavení uchvacujúci smutný dojem .

V étui , v ktorom bol šperk , našiel kartičku so slovami : From Rosy Palmer .[79]

*

S mrs . Jarvie si písali i ďalej . Asi o mesiac odcestovali Palmerovci do Ameriky a mrs . Kate sa vrátila do Oxfordu . S Palmerovcami ostala v stálom spojení a tak mohla asi o pol roka Vernému napísať , že sa Rosy vydala za Roostera a zdá sa , že je celkom keď i nie šťastná , ale spokojná so svojím osudom .

Mrs . Kate myslela , že rozdiel medzi blaženosťou a spokojnosťou možno veľmi ťažko určiť ; sú to pojmy , ktoré nemožno odvážiť . Ona pevne verí , hoci Rosy tu i tu v tichý , osamelý večer — akých zaiste mnoho nezažije — alebo v peknú mesačnú noc i trochu zatúži za zašlým krásnym fantómom minulosti , že si srdce žiaľom neujedá . Celý jej pomer k Vernému iste slúži skorej na prehĺbenie a okrášlenie jej života , ako na jeho strpčenie .

Verný , súdiac podľa seba , bol tej istej mienky . Upevňovalo sa v ňom presvedčenie , že bez pevných duševných koreňov vôbec niet trvalej lásky . Jeho myšlienky sa už dosť dávno prestali zaoberať miss Rosy a na jej miesto nastúpila mrs . Kate .

Zavše si namýšľal , že svojím pokračovaním voči miss Rosy preukázal , že má cennejší charakter . Zriekol sa radšej krásnej ženy a veľkého bohatstva , ako by sa bol vzdal svojho činorodého života v prospech svojho rodu . Pravda cesta , ktorou k tomuto výsledku prišiel , nebola bez chvíľ slabosti . Niekoľko ráz zakolísal , ale jeho pevná príchylnosť k povolaniu a rodu napokon zvíťazila .

Keď si však rozobral vplyv mrs . Kate na svoje rozhodnutie , presvedčil sa , že vlastne ona mu nielen umožnila výsledok , ale mu ho vsugerovala . Bez nej by nebol odišiel z Florencie a po odchode to bola ona , ktorá , hoci ho i zdanlivo obodrovala , aby Rosy neopustil , jednako mu tak predstavovala pomery , že stratil dôveru k nej a k prajnému výsledku svojho uchádzania sa o ňu .

Prišla mu na um otázka , prečo tak robila , či naozaj chránila záujem jeho a či svoj ? Či jej nezáležalo na tom , aby Rosy opustil , dúfajúc , že si možno vezme ju ?

Verný nestratil svoju príchylnosť k nej , i keď pokladal toto jej stanovisko za pravdivé , naopak , robilo mu ju to ešte cennejšou . Ťažko tvrdiť , že jej pokračovanie nebolo korektné , lebo bolo naozaj veľmi otázne , či spolužitie Verného a Rosy by bolo šťastné . Verný sa vzpieral možnosti , že by si bol Rosy vzal za ženu , keby mrs . Kate urobila všetko v prospech jeho ženby , lebo tak by bol musel uznať , že jeho povaha je slabá .

A jednako , koľko ráz myslel na milú , krásnu mrs . Kate , videl ju vždy usmievajúcu sa . Vždy sa mu zdalo , že ho pokladá za muža , s ktorým si môže zahrávať , ako sa jej ľúbi . Ale nech je , ako chce , radosť je s ňou hovoriť . Je potešenie hľadieť do očí tejto múdrej , dobrotivej ženy ! Aký podivuhodný takt má v obcovaní s ľuďmi , kedy , čo , komu dobre padne ! Ako pomáha každému , aby sa ukázal v najlepšom svetle !

Otázka , že by si ju mohol vziať za ženu , mu neschádzala z umu . Akú by mal domácnosť s takou ženou ! Radosť by bolo s ňou žiť ! Myslel , že by iste išla zaňho , veď mu prezradila , že ho má rada ; jej materiálne postavenie nemôže byť také skvelé , že by prevyšovalo to , čo by jej on mohol zabezpečiť , keď chodila , hoci s milionármi , ako spoločnica na cesty .

Spýtať sa jej nechcel a ona sa o svojich pomeroch nikdy ani jediným slovom nezmienila .

Rozhodol sa , že budúci rok navštívi Anglicko a že zájde i do Oxfordu a prekvapí svoju milú priateľku . A naozaj , v pekný júnový deň zastalo auto s doktorom Verným vo veľmi elegantnej Highcourt ulici pred číslom šesť , ktoré bolo vybité na železných šrankových dverách záhrady veľmi bohatej vily .

Verný kázal šoférovi čakať a obzerajúc si nádhernú budovu zvonku , kráčal starostlivo pestovanou zahrádou k vchodu , pred ktorým bola loggietta[80] s balkónom . Nebol si na čistom , v akom postavení býva mrs . Kate v tomto dome . Najskorej bude spoločnicou pri nejakej bohatej dáme . Zazvonil a onedlho otvoril vysoký sluha v čiernych šatách dvere a vpustil Verného do haly .

Verný sa trochu neisto spýtal sluhu :

— Býva v tomto dome mrs . Kate Jarvie ?

— Yes , sir .

— Mohol by som sa teraz s ňou zhovárať ?

— Možno , pane , ráčte mi dať svoju navštívenku .

Pritom mu odobral klobúk a zvrchník a zaviedol ho do veľmi vkusne a príjemne zariadeného salóna .

Nečakal dlho , keď vstúpila staršia , šumná dáma . Mala v ruke vizitku a hľadela na ňu lorňonom .

— Pán doktor Verný ?

Verný sa poklonil .

— Áno , madame . Môžem mať to šťastie hovoriť s mrs . Jarvie ?

— Áno , len ráčte trochu počkať , kým sa preoblečie . Bola v meste nakupovať . Vy ste zaiste ten pán , s ktorým vlani cestovala po Taliansku ?

— Áno , madame . Tohto roku som navštívil Anglicko a nechcel som obísť takú milú dámu , na ktorú mám príjemné rozpomienky .

— Máte pravdu , mrs . Jarvie je veľmi príjemná pani . Ale , hľa , už je tu .

Mrs . Jarvie sa zjavila v roztvorených dverách , vedúcich do knižnice . Mala svetlé šaty , bola v nich skvelá . Usmievala sa ako vždy , len z očí jej tentoraz netrúchlila melanchólia , ale svietila radosť . Prišla k Vernému a podala mu ruku .

— Buďte vítaný u nás . Aké prekvapenie ! Prečo ste nepísali ani slovíčko , že prídete ?

— Bál som sa , že by ste mi ušli , keby ste vedeli , že prídem . Takto som vám to znemožnil .

Staršia dáma vstala . S úsmevom podotkla :

— Mám ozaj inú a súrnejšiu prácu , ako vás , mladých ľudí , vyrušovať .

I odišla .

Kate sa usmiala .

— Číta román od mrs . Crokerovej ; to je tá súrna práca . Ale sadnite si .

Verný jej chytil ruku .

— Nesadnem si , kým mi neodpoviete na jednu otázku .

— Tak dobre , nesadnite si . Ale ja si môžem ?

— Tiež nie , prosím vás , lebo by to komplikovalo celú moju prácu . Kate , drahá , ja som len kvôli vám prišiel do tohto krásneho mesta . Vlani ste mi povedali pod bazilikou San Miniato , že ma ľúbite .

— Povedala som , že vás „mám rada“ , a nie ľúbim .

— Prosím vás , nerobte mi daromné slovné ťažkosti . Povedali ste , že ma ľúbite ; ja som si to veľmi dobre zapamätal .

— Nuž , a ak som i tak povedala , čo je na tom ? Poznám pánov , ktorí sa za rok i z omnoho horúcejšej lásky vyliečili , — podotkla trpko , hľadiac na zem .

— Kate , drahá , vy sa na mňa hneváte pre Rosy ?

— No , trochu , — i usmiala sa .

— Verte mi , že mi ani vo sne neprišlo na um opovážiť sa siahať za Rosy . Ona sa mi ponúkla , ona si ma chcela vziať , možno , v chvíľkovej nálade . Čo som mal robiť ? Napokon , keby som ju bol veľmi chcel , bol by som sa inakšie správal , uznáte ?

— Uznám . Tak , čo chcete teraz s tým dlhým úvodom ako v Shawových dielach ?

— Drahá Kate , chcem , aby ste nechali svoje tunajšie postavenie tak a aby ste išli so mnou na Slovensko . Možno , že by sa v mojej nemocnici našlo i lepšie .

Kate sa usmiala .

— Ale jednako si sadnite k tomuto pokonávaniu . Som zvedavá , aké ? Za prvú opatrovníčku alebo kľučiarku ?

— Nie . Myslím najprvšie , ktoré tam vôbec je , ktoré by vás postavilo i nad vedúceho lekára .

— A to že je aké ?

— Žena toho lekára .

— A to ste vy ?

— Áno , moja maličkosť , — riekol Verný a pery a ruky sa mu triasli od rozčúlenia .

Mrs . Kate hľadela vše na povalu , vše mu pozrela do očí . Potom zhlboka vzdychla .

— Dobre , pôjdem , — riekla vážne , — ale len s jednou podmienkou .

Verný , ktorý očakával , že sa mu blaženosťou hodí do náručia , stisol obočie .

— S akou ?

— Dajte si pozor , čo vám poviem : s podmienkou , že nevezmete svoje slovo naspäť ani v tom prípade , keď sa dozviete o mne niečo , čo posiaľ neviete a čo by ste prípadne mohli pokladať za dostatočnú príčinu na to , aby ste ma nechali tak , ako ste nechali i miss Rosy .

Verný bol v značnej miere zarazený , i mrs . Kate hľadela naňho s napätou netrpezlivosťou :

— No , osvedčte sa !

— Bože môj , aké sú to podmienky ! Viem , že ste osoba bezúhonná . Tak , tu je moja ruka a čestné slovo , že nie .

Mrs . Kate mu podala svoju mäkkú , hladkú rúčku a Verný ju , pravda , nevypustil , kým ju viac ráz nebozkal . Kate si vydýchla zhlboka .

— Tak , dear sir , vy sa mýlite čo sa týka môjho postavenia . Ja som nebola najatá spoločnica miss Rosy , ale jej hosť . Išla som s ňou na prosby jej rodičov , lebo ju nechceli pustiť samu na cesty .

— No , a tu ste nie zamestnaná ako spoločnica dámy ?

— Nie , milý priateľ , naopak . Tá dáma je moja milá spoločnica .

— Tak čia je táto krásna vila a celé jej veľkopanské zariadenie ?

— Hanbím sa za svoju nehodnosť , ale to všetko je moje .

— A , pravda , máte i kapitál , aby ste mohli žiť takému bytu primerane , — zvolal Verný so zúfalým rozčúlením .

— Do plaču mi je , keď sa musím priznať , že mám asi päťdesiat-šesťdesiattisíc funtov šterlingov , čo je podľa vašich peňazí asi sedem-osem miliónov korún .

— Ó , milá mrs . Jarvie , do akej nemilej situácie som sa dostal ! A ja , žobrák , takej milionárke núkam svoju biedu ! Prečo ste mi nikdy ani slovom nenaštrkli , že nie ste spoločnica Rosy , ale jej hosť ! Čo mám teraz robiť ?

Kate vyskočila zo svojho fotela a pristúpila celkom k Vernému .

— Dali ste čestné slovo , že moje postavenie nebude robiť prekážky , či nie ?

Verný vzdychol žalostne :

— Dal .

— Máte ma rád , alebo nemáte ?

— Mám vás omnoho radšej , ako som miloval Rosy , lebo ste mi povahou omnoho-omnoho milšia .

— Tak teda si ma už raz vezmite , lebo musíme ísť na lunch ,[81] ktorý sa celkom skazí .

I sadla si mu do lona a oblapila ho svojimi okrúhlymi rukami .

Napokon , hoci i vzdychajúc , pritúlil ju k sebe a medzi bozkami zabudli i na lunch i na celý svet a blúznili len o svojej láske …

Dlhá chvíľa

Vďaka znamenitému cestovnému poriadku košicko-bohumínskej dráhy mal som potešenie čakať na horskej stanici , ináč pekne ležiacej , tri hodiny na svoj vlak . Pred stanicou som videl v podobnej situácii ešte jedného pána , ktorý práve tak ako ja , po opovržlivom odchode prednostu a staničného pomocníka , obzeral okolité vrchy a kopce a počúval s pôžitkom kvičanie prasiec na dvore výhybkárovho domca . Obidvaja sme pozreli na hodinky a potom na seba . Ešte sme neboli natoľko zunovaní , aby sme sa dali do známosti . Predbežne sme si len ustaľovali úsudok jeden o druhom .

Môj druh bol stredne vysoký , počerný pán s vystávajúcimi lícnymi kosťami , s guľatým nosom , s ostrou kozou briadkou a čiernymi fúzmi . Koža nad lícnymi kosťami a na nose bola karmínovo-červená . Nohy mal trochu okrúhle a šliapal donútra . Oblečený bol v nových , svetlých letných šatách a na rukách mal krásne , jasnožlté švédske rukavice , ktoré tvorili najkrikľavejší bod jeho toalety . Musel to i sám cítiť , lebo skoro stále si obzeral tú krásu .

Prechádzali sme sa na priestore pred nádražím , pričom sme sa každý raz križovali , lebo sme chodili v opačnom smere : pán hore , ja dolu . Keď sme sa už tretí a či štvrtý raz minuli , oznámi mi pán , ktorému skôr vyšla trpezlivosť ako mne , výsledok svojho doterajšieho uvažovania .

— Divné , prečo tie prasce kvičia bez akejkoľvek badateľnej príčiny !

— Najskôr im je tiež dlhý čas , alebo možno , že sa cvičia v kvičaní ako slečna na klavíri .

I pristúpili sme obidvaja k plotu dvorca a študovali vážne duševný život týchto na miske takých milých našich spolutvorov .

Ale zakrátko sme ustálili , že nemáme nijaký kľúč na rozlúštenie záhady , a preto som navrhol prechádzku do blízkej doliny , ktorou zurčal bystrý potok .

Išli sme . Cestou sme si spôsobili veľké potešenie vzájomným predstavením . Dozvedel som sa , že môj druh je pán Eugen Kobyryta , obchodník so strižným tovarom z malého okresného mestečka . Cestuje za obchodmi , kým jeho pani doma predáva . Inakšie ako „pani“ svoju ženu nepomenoval .

Pán Kobyryta bol človek zriedkavo temperamentný , stále šermoval rukami ; i keď som ja hovoril , prisviedčal alebo odporoval posunkami , mykal plecami , poskakoval , vystieral , krčil sa a každú chvíľu , skočiac predo mňa , kráčal chrbtom , obrátene napred , aby mohol pozorovať , ako účinkuje na mňa jeho rozprávanie , čo mi nebolo vlastne milé , lebo prskal . Jeho tvár bola v stálom pohybe , ani keby mal Vítov tanec .[1]

Pravda , stále hovoril . Zdalo sa mi , že každá jeho myšlienka mu vyrazila rovno ústami navonok , neprechádzajúc sitom rozumu . Ledva som stačil vše hodiť do toho prúdu nejaké citoslovce .

Keď sme prišli do dolinky , videli sme na druhej strane paseky kvetnatú lúčku s chodníkom naprostriedku .

— Poďme na druhú stranu ! — zvolal pán Kobyryta , a už i čľupol do vody dobre vyše členkov z okrúhleho zvariaka , na ktorý skočil ; druhú časť potoka už prebŕdol vodou .

Ja som vyzrel miesto s plytčinou , kde bolo uložených niekoľko ploských kameňov , a prešiel na druhú stranu ani po trotoári , v hrdom povedomí svojej rozvahy .

Pán Kobyryta vyskakoval a rozhadzoval rukami sťa veterný mlyn .

— No , vidíte , akú ja mám smolu ! Vy prejdete krásne , a ja sa umáčam ako prasa , lebo som prenáhlený somár ! Nemám pravdu ?

— Áno , — prisvedčil som mu vrele , s úprimným presvedčením .

— Povedzte mi , zaslúžim ja mať vo všetkom nešťastie ? Som rozhodný človek : slovo — skutok ! A to je známkou znamenitých mužov . Aspoň som to mnoho ráz čítal .

Myslel som si svoje o jeho táraninách . Čože , ja nie som tvojím vychovávateľom , i tak nikoho nevyliečiš z jeho chýb slovami : Lám krky !

— A mám to nešťastie , mám , mám , mám , kto čo povie !

Keď toto hovoril , vyskakoval pri každom slove a tĺkol si s veľkou náramnosťou päsťou do dlane .

— Nerozčuľujte sa , ja vám to netajím .

— Vidíte , so mnou je to tak . Hoci som i obchodník , som predsa i poctivý človek . Taký statočný človek , ako každý iný , ešte som .

— Nemám príčinu to ani tajiť , ani uznať .

Pán Kobyryta nepočúval , čo mu hovorím , ale húdol svoje .

— Povedzte mi , pane , či je to nestatočný skutok : vziať vo vlaku dáždnik , ktorý tam nechal cestujúci , vystúpivší niekoľko staníc pred vami ? Povedzte mi úprimne , ako je pán boh nad vami , pokladáte to za nepoctivosť ? Iste nie . Každý človek to urobí . Pravda , len vtedy , keď je to poriadny parapeľ . Môj švagor Móric — prosím , je to vrchný radca , pane , vrchný ! — má krásny dáždnik so striebornou rúčkou tiež z vlaku . Prosím vás , keď ten dáždnik nevezmem ja , vezme ho iný , ale jeho majiteľ ho nedostane naspäť ani v dvoch-troch prípadoch zo sta . Minule som cestoval do Prahy a videl s úplnou istotou , že v Kolíne vystúpivší pán s hnedými okuliarmi zabudol v kupé — jedným šuchnutím pocvičeného oka som to videl — pekný hodvábny dáždnik . Rozumie sa samo sebou , že som sa v Prahe zmiloval nad tou opustenou sirotou . Sotva som na Wilsonovom urobil zo pätnásť-dvadsať krokov , keď mi tá potvora s tými hnedými okuliarmi — a videl som ho iste , že vyšiel v Kolíne — poklepe od chrbta po pleci a vyzve ma , aby som mu vrátil parapeľ a šiel s ním na policajnú strážnicu .

„Prečo , pane ?“ osopil som sa naň rozhorčene .

„No , pane , vy ste železničný kmín , a ja som detektív . (Ukázal mi značku na vnútri kabáta .) Vliezli ste mi do pasce .“

„Ale netárajte také hlúposti !“ odvetil som s dôrazným výsmechom . „Prenáhlili ste sa . Podívajte sa ,“ našťastie som zazrel šikmo pred sebou nápis  ,Dopravná kancelária‘ „ja , vidíte , nesiem dáždnik do dopravnej kancelárie , kde ho chcem odovzdať . Východ sme už minuli , pane !“

Skutočne som minul východ , ale len náhodou ; mal som na to inú príčinu , o ktorej nechcem hovoriť .

Tentoraz som sa svojou obdivuhodnou duchaprítomnosťou vysekal , ale uznajte , nie je to smola , že človeka dochytia pri odnášaní dáždnika , zabudnutého vo vlaku , a ešte detektív ! Veď veľká väčšina dáždnikov nikdy neslúži svojim pravým vlastníkom . Povedzte mi , pane , či vy vezmete v šatni v kaviarni horší hodvábny parapeľ , keď máte vedľa neho celkom podobný , lepší ? Povedzte mi pravdu , na vašu statočnosť ! Mimovoľne chytíme lepší , mimovoľne , pane !

Odpovedal som mu s rozhodnosťou , že ja som nikdy nevzal cudzí dáždnik , a to preto nie , lebo zásadne už mnohé roky nenosím taký zbytočný inštrument , keďže mi raz vymenili elegantný hodvábny dáždnik za mizerný plátený , ktorý nebol hoden ani desať halierov .

Pán Kobyryta vyskočil víťazoslávne ani pílus .[2]

— Vidíte , vidíte , že i vám zamenili dáždnik !

— Mne áno , ale nie ja !

— To je jedno : človek ako človek . V ten istý deň som v Stromovke na chodníku , kde sa potĺkalo dosť ľudí , videl pred sebou farbistý zložený papierik . Mohol to byť nejaký účet , alebo malý plagátik . Bohvie , koľko ľudí prešlo popri ňom , nepokladajúc za hodné zohnúť sa preň . Ja som zdvihol tú sirotu opustenú . N-no , a stálo to za to . Bola to dvadsaťkorunáčka . Urobil som s ňou , čo by každý človek na svete v podobnom prípade urobil : vopchal som ju do vrecka a kráčal spokojne ďalej . Aby som takú biednu dvadsaťkorunáčku išiel vracať , aby som preto najal auto a vyhľadával policajný komisariát alebo obecný dom , no , to mi naozaj nestálo za to . Pravda , mohol som ju cestou odovzdať niektorému policajtovi . Ale myslel som si : Prečo má tú dvadsaťkorunáčku prepiť policajt , keď to môžem urobiť i ja ? Prečo ? Mohol si ju on nájsť .

Riekol som :

— Hm .

— Mám jednu slabôstku : užívam rád likériky . Viete : sladké likériky .

Pozrel som na jeho červený nos a riekol :

— Ahá !

— I vošiel som do prvej kaviarne , ktorá mi padla do cesty . Bolo už okolo druhej popoludní i dal som si benediktínček .[3] Vysŕkol som ho s citom , na niekoľko drobných dúškov . Myslel som si , že z dvadsiatich korún stačí ešte na jeden , a dal som si ho . Potom som zavolal čašníka a platil nájdenou bankovkou . Čašník ju vzal a , ako je to zvykom týchto ľudí , pomäkušil ju trocha v prstoch a mrkol na ňu , pritom zamyslene riekol : „Dva benediktíny : šestnásť korún“ , a odišiel , nevydajúc mi . Chvíľku som čakal ; potom som vzal klobúk a paličku a poberal sa pomaly z kaviarne , mysliac si : „Nech si ten chlap zadrží tie štyri koruny .“ Vo dverách kaviarne som sa zrazil s policajtom , za ktorým išiel môj čašník .

„To je ten pán ,“ riekol policajtovi ten Iškariot[4] a ukázal na mňa .

Ale načo dlhé reči ? Policajt ma zobral — pre rozširovanie falšovaných peňazí . Tá prekliata dvadsaťkorunáčka bola falošná !

— Vidíte , keby ste boli …

— Viem , čo chcete povedať , viem . Ale , pane , keby nás všetkých mali trestať pre každú hlúposť , ktorú zákony zakazujú alebo nariaďujú , tak by nebolo dosť sudcov a väzníc na svete . Pre tých mizerných dvadsať korún sakramentskí policajti chceli vytriasť zo mňa dušu . Najprv ma chceli nasilu stotožniť s akýmsi iným známym pánom , ktorého mali vo svojich albumoch . Prišiel i ten podliak , čo ma dochytil pre ten parapeľ . Tak ma opísal na základe našej veľmi krátkej známosti , že by som ho bol s pôžitkom zahrdúsil , ale ma nepustili naň . Pýtali sa ma , od koho som tú dvadsaťkorunáčku dostal . Či som ju nenašiel v Stromovke ? Keď som prisvedčil , že áno , smiali sa do popuku ani blázni .

„No , jo , panečku , to každý takový filuta nachází peníze aneb v Stromovce , aneb mu je dá neznámej pán . Vy jste holt stromovkář !“

Môžem povedať , že to bola horúca kaša , ktorú som si navaril . Sedel som celé štyri dni na polícii a stálo ma to spolu tritisíc korún , kým som sa vybehal , lebo mi chceli natisnúť krádež , keď som sa pomocou znamenitého pražského fiškála , mne celkom nepochopiteľným spôsobom , vybehal z podozrenia peňazokazectva . Z krádeže ma fiškál hvízdajúc vyslobodil s tou námietkou , že falošný peniaz je úplne bezcenný predmet , a tak krádež veci , nemajúcej nijakú hodnotu , nemôže byť trestaná .

Keď ma napokon vypustili , policajný komisár mi povedal reč , v ktorej ma dotklivo — bolo mi do plaču , tak dojemne hovoril — napomínal , aby som sa dal na pravú cestu , lebo zle skončím …

Pán Kobyryta teraz skočil predo mňa a spýtal sa s ohromnou rozčúlenosťou .

— A viete , čo som urobil , keď som odchádzal z polície ?

— Nie . Ako to mám vedieť ?

— Pomyslite si , hoci celá reč bola vlastne najodpornejšie upodozrievanie , po-ďa-ko-val som sa tomu katovi . Poďakoval ! Vlasy by som si trhal ! Len keď som bol na ulici , zbadal som , aký som ja strašne prenáhlený . Povedzte , pane , nie je to smola ?

Nepovedal som ani slova , lebo sa mi začalo pozdávať , že pán Eugen Kobyryta farbí . A nemám rád , keď si niekto robí zo mňa blázna , človek si v takom prípade prichodí sprostý . Ale jednako mi prišlo na um , že som raz videl — tiež v Prahe , na Vinohradoch — vysokopostaveného kňaza , ktorý našiel na ulici päťkorunáčku . Zdvihol ju a dal v neďalekej bráne stojacej biednej žene s dieťaťom na rukách . Dobre , nezadržali ho , ale podľa zákona bol vlastne práve taký trestuhodný ako Kobyryta so svojimi likérikmi .

— No , uznám vám , že ste mali , ako hovoríte , smolu . Zdá sa mi , že omnoho viac záleží na šťastí , ako na rozume .

— Rozum ! Rozum je hlúposť , a hlúposť je všetka statočnosť , šľachetnosť , keď máš raz smolu . Pozrite , poviem vám ešte jeden prípad . Ako obchodný pomocník som sa zoznámil s dievčaťom tiež od fachu . Poznal som ju päť rokov . Pane , päť rokov ! Bola dosť hodná , ale chudobná ako kostolná myš . Tentoraz som neurobil nijaký priestupok . Ani som sa nezamiloval do nej priveľmi , ani nejaká šľachetnosť ma neťahala , nevdojak sme sa zobrali , ako sa berú takí mladí ľudia .

— Ako , viem , — riekol som .

— Majetku som mal práve toľko ako ona : totiž temer nič . Ale sme sa jednako za niekoľko rokov dopracovali skromnosťou , sporivosťou a slušným obchodovaním obstojného majetku . Máme dvoje detí , myslím , že podarených , a so ženou by som mohol byť šťastný , je to dobrá osoba . Ale má strašnú chybu . Strašnú , ktorá ma ženie do zúfalstva , pre ktorú utekám z domu , keď môžem . Nerozumiem , ako ju mohla počas celej našej známosti predo mnou ukryť . Pochodil som preto už všetky okolité kliniky , vyhľadal slávnych lekárov a veštice , ale nikto nevie na to pomoc .

— Akýže je to zázrak ? — pýtal som sa zvedavo .

— Pane , čká , akonáhle niečo zje alebo vypije , tak čká , že sa múry trasú a v dome obloky drnčia i v tretej izbe . Keď zje viac , čká viac a dlhšie ; keď zje menej , tak menej . A s deťmi je to isté . Tiež čkajú , chúďatá , že mi je niekedy do plaču .

— No , to je ozaj obdivuhodná rodina . Mali by ste sa ukazovať …

Začala mi celá rozprávka byť podivná , i hľadel som s istým nedorozumením na pána Kobyrytu , či ma nevedie za nos .

— A viete čo , pane ? Istý slávny viedenský lekár ma uistil , že keď budeme pokračovať podľa jeho predpisu , môžeme mať i dieťa , ktoré nebude čkať . Pomyslel som si : Poručeno pánu bohu , aspoň jedno z detí bude zdravé , i použili sme kúru toho slávneho lekára .

— No , a výsledok bol prajný ?

— Dva-tri týždne pred očakávaným pôrodom som jednu noc nespal . Počul som v izbe divne tlmený , pretrhovaný zvuk . Nebolo to veľmi silné , ale bolo to dobre počuť . Naostrím uši , odkiaľ sa to ozýva . Veľmi chytro som sa presvedčil , že zvuky pochádzajú z postele mojej milej panej . I ustálil som s úplnou istotou , že naše narodiť sa majúce dieťatko čkalo už v materinskom lone ! Po kúre , ktorá stála niekoľko tisíc šilingov ! Pane , po kúre slávneho viedenského profesora , pane ! Viete už , čo je to smola ?

Po tomto som opustil pána Eugena Kobyrytu bez slova a išiel som radšej počúvať kvikot prasiec .
